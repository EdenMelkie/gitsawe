ጸሎት ዘዘወትር
1. አዐትብ ገጽየ ወኩለንታየ በትእምርተ መስቀል። በስመ
ኣብ ወወልድ ወመንፈስ ቅዱስ ኣሓዱ ኣምላክ።
በስመ አብ ወወልድ ወመንፈስ ቅዱስ አሓዱ አምላክ
በቅድስት ሥላሴ እንዘ አአምን ወእትመኅፀን እክሕደከ
ሰይጣን በቅድመ ዛቲ እምየ ቅድስት ቤተ ክርስትያን
እንተ ይእቲ ስምዕየ ማርያም ጽዮን ለዓለም ዓለም።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 3
ነኣኩተከ እግዚኦ
2. ነኣኩተከ እግዚኦ ወንሴብሐከ። ንባርከከ እግዚኦ ወንትኣመነከ
ንገኒ ለከ እግዚኦ ወንትቀነይ ለስምከ ቅዱስ። ንሰግድ ለከ ኦ
ዘለከ ይሰግድ ኩሉ ብርክ ወለከ ይትቀነይ ኩሉ ልሳን። ኣንተ
ዉእቱ ኣምላከ ኣማልክት፡ ወእግዚኣ ኣጋእዝት፡ ወንጉሠ
ነገሥት፡ ኣምላክ ኣንተ ለኩሉ ዘሥጋ ወለኩሉ ዘነፍስ፡
ወንጼዉዓከ በከመ መሐረነ ቅዱስ ወልድከ እንዘ ይብል
ኣንትሙሰ ሶበ ትጼልዩ ከመዝ በሉ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 4
ኣቡነ ዘበሰማያት
3. ኣቡነ ዘበሰማያት ይትቀደስ ስምከ፤ትምጻእ መንግሥትከ
ወይኩን ፈቃድከ በከመ በሰማይ ከማሁ በምድር ፡ ሲሳየነ
ዘለለ ዕለትነ ሀበነ ዮም። ኅድግ ለነ ኣበሳነ ወጌጋየነ ከመ
ንሕነኒ ንኅድግ ለዘኣበሰለነ። ኢታብኣነ እግዚኦ ውስተ
መንሱት። ኣላ ኣድኅነነ ወባልሐነ እምኩሉ እኩይ ፡፡እስመ
ዚአከ ይእቲ መንግሥት ኃይል ወስብሐት ለዓለመ ዓለም።
ኣሜን
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 5
በሰላም ቅዱስ ገብርኤል መልአክ
4. በሰላም ቅዱስ ገብርኤል መልአክ ኦ እግዝእትየ ማርያም
ሰላም ለኪ። ድንግል በሕሊናኪ ወድንግል በሥጋኪ እመ
እግዚአብሔር ጸባዖት ሰላም ለኪ፡ ቡርክት አንቲ እምአንስት
ወቡሩክ ፍሬ ከርሥኪ። ተፈሥሒ ፍሥሕት ኦ ምልእተ ጸጋ
እግዚአብሔር ምስሌኪ፡ ሰአሊ ወጸልዩ ለነ ኀበ ፍቁር
ወልድኪ ኢየሱስ ክርስቶስ ከመ ይሥረይ ለነ ኃጣዉኢነ።
ኣሜን
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 6
ጸሎተ ሃይማኖት
5. ጸሎተ ሃይማኖት ነአምን በ፩ዱ ኣምላክ እግዚኣብሔር ኣብ ኣኃዜ ኩሉ
ዓለም ገባረ ሰማያት ወምድር ዘኢያስተርኢ ወዘኢያስተርኢ። ወነኣምን
በ፩ዱ እግዚእ ኢየሱስ ክርስቶስ ወልደ ኣብ ዋሕድ ዘህልው ምስሌሁ
እምቅድመ ይትፈጠር ዓለም። ብርሃን ዘእምብርሃን ኣምላክ ዘእምኣምላክ
ዘበኣማን። ዘተወልደ ወኣኮ ዘተገብረ ዘዕሩይ ምስለ ኣብ በመለኮቱ። ዘቦቱ
ኩሉ ኮነ ወዘእንበሌሁሰ ኣልቦ ዘኮነ ወኢምንትኒ ዘበሰማይኒ
ወዘበምድርኒ።ዘበእንቲኣነ ለሰብእ ወበእንተ መድኃኒትነ ወረደ
እምሰማያት። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 7
ተስብኣ ወተሠገወ ወእመንፈስ ቅዱስ ወእማርያም እምቅድስት ድንግል። ኮነ
ብእሲ ወተሰቅለ በእንቲኣነ በመዋዕለ ጵላጦስ ጴንጤናዊ ሓመ ወሞተ
ወተቀብረ ወተንሥአ እሙታን ኣመ ሣልስት ዕለት በከመ ጽሑፍ ዉስተ
ቅዱሳት መጻሕፍት። ዐርገ በስብሓት ዉስተ ሰማያት ወነበረ በየማነ
ኣቡሁ፡ ዳግመ ይመጽእ በስብሓት ይኮንን ሕያዋነ ወሙታነ ወኣልቦ
ማኅለቅት ለመንጉሥቱ። ወነኣምን በመንፈስ ቅዱስ እግዚእ ማሕየዊ
ዘሰረፀ እምአብ ንስግድ ሎቱ ወንሰብሖ ምስለ ኣብ ወወልድ ዘነበበ
በነቢያት። ወነኣምን በኣሐቲ ቅድስት ቤተ ክርስቲያን እንተ ላዕለ ኩሉ
ጉባኤ ዘሐዋሪያት፡ ወነኣምን በኣሓቲ ጥምቀት ለሥርየተ ኃጢኣት።
ወንሴፎ ትንሣኤ ሙታን ወሕይወተ ዘይመጽእ ለዓለመ ዓለም።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 8
ቅዱስ ቅዱስ ቅዱስ እግዚኣብሔር
6. ቅዱስ ቅዱስ ቅዱስ እግዚኣብሔር ጸባዖት ፍጹም ምሉእ ሰማያተ ወምድረ
ቅድሳተ ስብሓቲከ። ንሰግድ ለከ ክርስቶስ ምስለ ኣቡከ ኄር ሰማያዊ
ወመንፈስከ ቅዱስ ማሕየዊ እስመ መጻእከ ወኣድኃንከነ።
እሰግድ ለኣብ
7. እሰግድ ለኣብ ወወልድ ወመንፈስ ቅዱስ አሐተ ስግደተ እሰግድ ለኣብ
ወወልድ ወመንፈስ ቅዱስ ኣሓተ ስግደተ እሰግድ ለኣብ ወወልድ
ወመንፈስ ቅዱስ ኣሓተ ስግደተ
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 9
እሰግድ ለኣብ
እንዘ ኣሓዱ ሠለስቱ ወእንዘ ሠለስቱ ኣሓዱ ይሤለሱ በኣካላት
ወይትወሓዱ በመለኮት እሰግድ ለእግዝእትነ ማርያም ድንግል
ወላዲተ ኣምላክ እሰግድ ለመስቀለ እግዚእነ ኢየሱስ ክርስቶስ
ዘተቀደሰ በደሙ ክቡር መስቀል ኃይልነ መስቀል ጽንዕነ
መስቀል ቤዛነ መስቀል መድሃኒተ ነፍስነ። ኣይሁድ ክሕዱ።
ንሕነሰ ኣመነ ወእለ ኣመነ በኃይለ መስቀሉ ድኅነ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 10
ስብሐት ለኣብ
8. ስብሓት ለኣብ ስብሓት ለወልድ ስብሓት ለመንፈስ ቅዱስ /3/ ፤
ስብሓት ለእግዝእትነ ማርያም ድንግል ወላዲተ ኣምላክ ፤ ስብሓት
ለመስቀለ እግዚእነ ኢየሱስ ክርስቶስ ፤ ክርስቶስ በምሕረቱ ይዘክረነ ፤
ኣመ ዳግም ምጽኣቱ ኢያስተኃፈረነ ፤ ለሰብሖተ ስሙ ያንቅሓነ ፤
ወበኣምልኮቱ ያጽንኣነ ፤ እግዝእትነ ማርያም ድንግል ወላዲተ ኣምላክ
ኣእርጊ ጸሎትነ ፤ ወኣስተስርዪ ኩሎ ሃጢኣተነ ፤ ቅድመ መንበሩ
ለእግዚእነ ፤ የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 11
ስብሐት ለኣብ
ለዘኣብልኣነ ዘንተ ኅብስተ ፤ ወለአስተየነ ዘንተ ጽዋዐ ፤ ወለዘሠርዐ ለነ
ሲሳየነ ወዐራዘነ ፤ ወለዘተዓገሰ ለነ ኩሎ ኃጢኣተነ ፤ ወለዘወሀበነ
ሥጋሁ ቅዱሰ ወደሞ ክቡረ ፤ ወለዘአብጽሓነ እስከ ዛቲ ሰዓት፡፡ ነሀብ
ሎቱ ስብሓተ ውኣኰቴተ ለእግዚኣብሔር ልዑል ወለወላዲቱ ድንግል
ወለመስቀሉ ክቡር ይትኣኰት ወይሰባሕ ስሙ ለእዚኣብሔር
ኣምላክነ ወትረ በክሉ ጊዜ ወበኩሉ ሰዓት፡፡ ሀሌ ሉያ ሰብሕዎ
ወወድስዎ በአሐቲ ቃል ሣራረሀ ኩሉ ዓለም ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 12
ሰላም ለኪ
9. ሰላም ለኪ እንዘ ንሰግድ ንብለኪ ማርያም እምነ ናስተበቁዐኪ። እምኣርዌ
ነኣዊ ተማኅጸነ ብኪ። በእንተ ሓና ኢምኪ ወኢያቄም ኣቡኪ ማኅበረነ ዮም
ድንግል ባርኪ።
ጸሎተ እግዝእትነ
10. ጸሎተ እግዝእትነ ማርያም ድንግል ወላዲተ ኣምላክ። ታዐብዮ ነፍስየ
ለእግዚኣብሔር። ወትትኃሠይ መንፈስየ በኣምላኪየ ወመድኃንየ፤ እስመ ርእየ
ሕማማ ለኣመቱ። ናሁ እምይእዜሰ ያስተበፅዑኒ ኩሉ ትዉልድ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 13
ጸሎተ እግዝእትነ
እስመ ገብረ ሊተ ኃይለ ዐቢያተ ወቅዱስ ስሙ። ወሣህሉኒ ለትውልደ ትዉልድ ለእለ
ይፈርህዎ። ወገብረ ኃይለ በመዝራዕቱ፡ ወዘረዎሙ ለእለ ያዐብዩ ሕሊና ልቦሙ፡
ወነሠቶሙ ለኃያላን እመ ናብርቲሆሙ። ኣዕበዮሙ ለትሑታን፡ ወኣጽገቦምሙ
እምበረከቱ ለርኁባን፡ ወፈነዎሙ ዕራቆሙ ለብዑላን ወተወክፎ ለእስራኤል
ቍልዔሁ፡ ወተዘከረ ሣህሎ ዘይቤሎሙ ለኣበዊነ ለኣብርሃም ወለዘርኡ እስከ
ለዓለም። ሉቃስ ፩፡፵፮-፶፭። ስብሓት ለኣብ ወወልድ ወመንፈስ ቅዱስ፡ ለዓለም
ወለዓለመ ዓለም ኣሜን።



የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 14
***ውዳሴ ማርያምን ከመድገምዎ በፊት ይህንን ይበሉ****
ኦ እግዚእትየ ፍትኅኒ እማይሰሩ ለሰይጣን እሙ ለመድኅን
ወለተ ብርሃን ባርኪኒ ቀድስኒ ወአንፅኅኒ በከመ ባርክዮ
ለቅዱስ ኤፍሬም ፍቁርኪ በረከተ ፍቁር ወልድኪ ወአቡሁ
ወመንፈስ ቅዱስ ይኅድር በላዕሌየ ።



የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 15
ውዳሴ ዘሰኑይ
ዉዳሴሃ ለእግዝእትነ ማርያም ድንግል ወላዲተ ኣምላክ ዘይትነበብ
በዕለተ ሰኑይ።
1. ፈቀደ እግዚእ ያግዕዞ ለኣዳም ኅዙነ ወትኩዘ ልብ ወያግብኦ ኀበ
ዘትካት መንበሩ፡ ሰኣሊ ለነ ቅድስት።
2. ሠረቀ በሥጋ እምድንግል ዘእንበለ ዘርኣ ብእሲ ወኣድኃነነ።ለሔዋን
እንተ ኣስሓታ ከይሲ ፈትሓ ላዕሌሃ እግዚኣብሔር እንዘ ይብል ብዙኃ
ኣበዝኆ ለሕማምኪ ወለፃርኪ፡ ሠምረ ልቡ ኀበ ፍቅረ ሰብእ
ወኣግዐዛ፡ ሰኣሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 16
3. ኢየሱስ ክርስቶስ ቃል ዘተሰብኣ ወኃደረ ላዕሌነ ወርኢነ ስብሓቱሁ
ከመ ስብሕተ ፩ዱ ዋሕድ ለኣቡሁ ሠምረ ይሣሃለነ፡ ሰኣሊ ለነ
ቅድስት።
4. ርእየ ኢሳይያስ ነቢይ በመንፈስ ትንቢት ምሥጢሮ ለኣማኑኤል
ወበእንተዝ ጸርሐ እንዘ ይብል ሕፃን ተወልደ ለነ፡ ወልድ ተዉህበ
ለነ፡ ሰኣሊ ለነ ቅድስት።
5. ተፈሣህ ወተኃሠይ ኦ ዘመደ ዕጓለ እምሕያው እሰመ ኣፍቀሮ እግዚኣብሔር
ልዓለም፡ ወመጠወ ወልድ ዋሕደ ከመ ይሕየዉ ኩሉ ዘየኣምን ቦቱ እስከ
ለዓለም፡ ፈነወ ለነ መዝራዕቶ ልዑል፡ ሰኣሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 17
6. ዘሀሎ ወይሄሉ ዘመጽኣ ወካዕበ ይምጽእ ኢየሱስ ክርስቶስ ቃል
ዘተሰብኣ እምኔኪ ዘእንበለ ዉላጤ፡ ኮነ ፍጹም ሰብኣ፡ ኢተበአደ
ወኢተፈልጠ በኩሉ ግብሩ ወልድ ዋሕድ፡ኣላ፩ዱ ራእይ፡ ወ፩ዱ ህላዌ
ወ፩ዱ መለኮት ዘእግዚኣብሔር ቃል፡ ሰኣሊ ለነ ቅድስት።
7. ተፈሥሒ ኦ ቤተልሔም ሀገሮሙ ለነብያት እስመ በኃቤኪ ተወልደ
ክርስቶስ ዳግማይ ኣዳም ከመ ያግብኦ ለኣዳም ቀዳሚ ብእሲ እምድር
ዉስተ ገነት ይሥዐር ፍትሐ ሞት፡ ኦ ኣዳም መሬት ኣንተ ወትገብእ
ዉስተ መሬት፡ ኀበ ሀለወት ብዝኅት ኃጢኣት በህየ ትበዝኅ ጸጋ
እግዚኣብሔር፡ሰኣሊ ለነየኢትዮጵያ ኦርቶዶክስ ተዋሕዶ ቤተ ክርስቲያን ሥርዓት ቅድስት። 18
8. ትትፌሣሕ ወትትሓሠይ ኩሉ ነፍስተ ሰብእ፡ ምስለ መላእክት ይሰብሕዎ
ለክርስቶስ ንጉስ ይጸርሑ ወይበሉ ስብሓት ለእግዚኣብሔር በሰማያት፡ ወሰላም
በምድር ሥምረቱ ለሰብእ፡ እሰመ ሠዐረ ዘትካት ወነሠተ ምክሮ ለጸላኢ፡
ወሠጠጠ መጽሐፈ ዕዳሆሙ ለኣዳም ወለሔዋን፡ ወሰዮሙ ኣግዐዝያነ
ዘተወልደ ለነ በሀገረ ዳዊት መድኃኒነ ኢየሱስ ክርስቶስ፡ ሰኣሊ ለነ ቅድስት።
9. ብርሃን ዘበኣማን ዘያበርህ ለኩሉ ሰብእ ለእለ ይነብሩ ዉስተ ዓለም፡በእንተ
ፍቅረ ሰብእ መጸእከ ዉስተ ዓለም ወኩሉ ፍጥረት ተፈሥሐ በምጽኣትከ፡
እስመ ኣድኃንኮ ለኣዳም እምስሕተት፡ ወረሰይካ ለሔዋን ኣግዓዚተ እምፃዕረ
ሞት ወወሀብከነ መንፈሰ ልደት፡ ባረክናከ ምስለ መላእክቲከ፡ሰኣሊ ለነ
ቅድስት።



የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 19
ዉዳሴ ማርያም ዘሠሉስ
ዉዳሴሃ ለእግዝእትነ ማርያም ድንግል ወላዲተ ኣምላክ ዘይትነበብብ ዕለተ ሠሉስ።
1. አክሊለ ምክሕነ ወቀዳሚተ መድኃኒትነ ወመሰረተ ንጽሕነ ኮነ በማርያም ድንግል፡ እንተ
ወለደት ለነ ዘእግዚኣብሔር ቃለ፡ ዘኮነ ሰብኣ በእንተ መድኃኒትነ፡ እምድኃረ ኮነ ሰብአ ጥዩቀ
ኣምላክ ፍጹም ዉእቱ፡ ወበእንተዝ ወለደቶ እንዘ ደንግል ይእቲ መንክር ኃይለ ወሊዶታ
ዘኢይትነገር፡ ሰአሊ ለነ ቅድስት።
2. እስመ በፈቃዱ ኣቡሁ፡ ወመንፈስ ቅዱስ መጽኣ ወአድኃነነ። ዐቢይ ዉእቱ ስብሓተ
ድንግልናኪ ኦ ማርያም ድንግል ፍጽምት፡ ረከብኪ ሞገሰ እግዚኣብሔር ምስሌኪ፡ ኣንቲ
ዉእቱ ሰዋስዉ ዘርእየ ያዕቆብ እምድር ዘይበጽሕ እስከ ሰማይ፡ ወመላዕክተ እግዚኣብሔር
የዐርጉ ወይወርዱ ዉስቴታ፡ ሰአሊየኢትዮጵያ ኦርቶዶክስ ተዋሕዶ ቤተ ክርስቲያን ሥርዓት ለነ ቅድስት። 20
3. ኣንቲ ውእቱ ዕጽ ዘርእየ መሴ በነደ እሳት ወኢትውኢ፣ ዘውእቱ
ወልደ እግዚአብሔር መጽኣ ወኀደረ ውስተ ከርሥኪ፣ ወእሳተ
መለኮቱ ኢያውዓየ ሥጋኪ፣ ሰኣሊ ለነ ቅድስት።
4. አንቲ ዉእቱ ገራህት ዘኢተዘርአ ዉስቴታ ዘርእ፡ ወዕአ እምኔኪ ፍሬ
ሕይወት፡ አንቲ ዉእቲ መዝገብ ዘተሣየጠ ዮሴፍ፡ ወረከበ በዉስቴታ
ባሕርየ ዕንቄ ክብረ፡ ዘዉእቱ መድኃኒነ ኢየሱስ ክርስቶስ ተፀዉረ
በከርሥኪ ወወለድኪዮ ዉስተ ዓለም፡ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 21
5. ተፈሥሒ ኦ ወላዲተ እግዚእ ኃሤቶሙ ለመላእክት፡ ተፈሥሒ ኦ
ንጽሕት ዜናሆሙ ለነብያት፡ ተፈሥሒ እስመ ረከብኪ ሞገሰ
እግዚአብሔር ምስሌኪ፡ ተፈሥሒ እስመ ተወከፍኪ ቃሎ ለመልአክ
ፍስሐ ኩሉ ዓለም፡ ተፈሥሒ ኦ ወላዲተ ፈጣሬ ዓለም፡ ሰኣሊ ለነ
ቅድስት።
6. ተፈሥሒ እስመ ድልወ ተሰመይኪ፣ ኦ ወላዲተ ኣምላክ፡ ተፈሥሒ
ኦ መድኃኒታ ለሔዋን ተፈሥሒ እንተ ኣጥብውኪ ሓሊበ ለዘይሰስዮ ለኩሉ ፍጥረት፣ ተፈሥሒ ኦ ቅድስት እሞሙ ለኩሎሙ ሕያዋን፣
ናንቅዐዱ ኀቤኪ ትስአሊየኢትዮጵያ ኦርቶዶክስ ተዋሕዶ ቤተ ክርስቲያን ሥርዓት በእንቲኣነ ሰኣሊ ለነ ቅድስት። 22
7. ኦ ድንግል ኦ ቅድስት፡ ኦ ወላዲተ እግዚእ፡ እስመ ወለድኪ ለነ
ንጉሥ፡ መንክር ምሥጥር ኃደረ ላዕሌኪ ለመድኃኒተ ዚአነ።ናርምም
እስመ ኢንክል ፈጽሞ ጥዓቁቀ ነኒረ፡ በእንተ ዕበዩ ለዉእቱ ገባሬ
ሠናያት በብዙኃ መንከሩ ራእይ፡ ሰኣሊ ለነ ቅድስት።
8. ቃለ ኣብ ሕያዉ ዘወረደ ዉስተ ደብረ ሲና ወወሀበ ሕገ ለሙሴ፡
ወከደነ ርእሰ ደብር በጊሜ ዉጢስ ወጽልመት ወነፍስ፡ ወበድምፀ
ቃለ ኣቅርንት ይጌሥፅ ለእለ ይቀዉሙ በፍርሃት፡ ሰኣሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 23
9. ዉእቱ ኬ ዘወረደ ኀቤኪ፡ ኦ ደብር ነባቢት በትሕትና
መፍቀሬ ሰብእ፡ ተሰብኣ እምኔኪ ዘእንበለ ዉላጤ ፍጹመ
ሥጋ ነባቢ ዘከማነ፡ በመንፈሰ ጥበብ ኣምላክ ኃደረ ላዕሌሃ፡
ኮነ ፍጹመ ሰብአ ከመ ያድኅኖ ወይሥረይ ኃጢአቶ ለኣዳም፡
ወያንብሮ ዉስተ ሰማያት ወያግብኦ ኀበ ዘትካት መንበሩ፡
በዕበይ ሣህሉ ወምሕረቱ። ሰኣሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 24
10. ዕበያ ለድንግል ኢይትከሃል ለተነግሮ እስመ እግዚእ ኃረያ፡ መጽአ
ወኃደረ ላዕሌሃ ዘየኃድር ዉስተ ብርሃን ኅበ አልቦ ዘይቀርቦ ተፀዉረ
በከርሣ ፱ተ አዉራኃ ዘኢይትረአይ ወዘኢትዓወቅ ወለደቶ ማርያም
እንዘ ድንግል ይእቲ፡ ሰአሊ ለነ ቅድስት።
11. ዘዉእቱ እብን ዘርእየ ዳኒኤል ነብይ፡ ዘተበትከ እምደብር ነዋኅ
ዘእንበለ፡ እድ፡ ዘዉእቱ ቃል ዘወፅኣ እምሓበ ኣብ መጽአ ወተሰብኣ
እምድንግል ዘእንበለ ዘርኣ ብእሲ ወኣድኃነነ፡ ሰኣሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 25
12. ኮንኪ ዓፅቀ ንጹሐ ወሙዳየ አሚን፡ ርትዕት ሃይማኖቶሙ
ለቅዱሳን ኣበዊነ፡ ኦ ንጽሕት ወላዲተ ኣምላክ ድንግል
ኅትምት ወለድኪ ለነ ቃለአብ ኢየሱስ ክርስቶስ መጽአ
ለመድኃኒትነ፡ ሰአሊ ለነ ቅድስት።
13. አንቲ እሙ ለብርሃን ክብርት ወላዲት እግዚእ እንተ ፃርኪያ
ለቃል ዘኢይትረአይ፡ እምድኅረ ወለድኪ ኪያሁ ነበርኪ
በድንግልና፡ በስብሐት ወበባርኮት ያዐብዩኪ፡ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 26
14. አይ ልሳን ዘይክል ነቢበ ዘይትነገር በእንቲአኪ ኦ ድንግል ንጽሕት እሙ
ለቃለ ኣብ ኮንኪ መንበሮ ለንጉሥ ለዘይፀዉርዎ ኪሩቤል፡ ናስተበፅዐኪ ኦ
ቡርክት፡ወንዘክር ስመኪ በኩሉ ትዉልደ ትዉልድ ኦ ርግብ ሠናይት እሙ
ለእግዚእነ ኢየሱስ ክርስቶስ፡ ሰአሊ ለነ ቅድስት።
15. ተፈሥሒ ኦ ማርያም እም ወአመት፡ እስመ ለዘዉስተ ሕፅንኪ
ይሰብሕዎ መላእክት ወኪሩቤል ይሰግዳ ሎቱ በፍርሃት፡ ወሱራፌል
ዘእንበለ ጽርዓት ይሰፍሑ ክነፈሆሙ ወይብሉ፡ ዝንቱ ዉእቱ ንጉሠ
ስብሐት መጽአ ይሥረይ ኃጢአተ ዓለም በዕበየ ሣህሉ ፡ ሰኣሊ ለነ
ቅድስት፡፡ 



የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 27
ዉዳሴ ማርያም ዘረቡዕ
ዉዳሴሃ ፡ ለእግዝእትነ ፡ ማርያም ፡ ድንግል ፡ ወላዲተ ፡ ኣምላክ ፡ ዘይትነበብ ፡
በዕለተ ፡ ረቡዕ።
1. ኲሉ ፡ ሠራዊተ ፡ ሰማያት ፡ ይብሉ ፡ ብፅዕት ፡ አንቲ ፡ ሰማይ ፡ ዳግሚት ፡ ዲበ
፡ ምድር ፡ ኆኅተ ፡ ምሥራቅ ፡ ማርያም ፡ድንግል፡ከብካብ ፡ ንጹሕ፡ ወመርዓ ፡
ቅዱስ። ነጸረ ፡ ኣብ ፡ እምሰማይ ፡ ወኢረከበ ፡ ዘከማኪ ፡ ፈነወ ፡ ዋሕዶ ፡
ወተሰብአ ፡ እምኔኪ ፡ ሰአሊ ፡ ለነ ፡ ቅድስት።
2. ኩሉ ፡ ትዉልድ ፡ ያስተበፅዑኪ ፡ ለኪ ፡ ለባሕቲትኪ ፡ ኦ ፡ እግዝእትነ ፡
ወላዲተ ፡ ኣምላክ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 28
ተነበዩ ፡ ላዕሌኪ ፡ ዐቢያተ ፡ ወመንክራተ ፡ ኦ ፡ ሀገረ ፡ እግዚኣብሔር ፡
እስከ ፡ ኮንኪ ፡ አንቲ ፡ ማኅደረ ፡ ለፍሡሐን ፡ ኲሎሙ ፡ ነገሥተ ፡
ምድር ፡ የሐዉሩ ፡ በብርሃንኪ ፡ ወአሕዛብኒ ፡ በፀዳልኪ ፡ ኦ ፡
ማርያም ፡ ኩሉ ፡ ትዉልድ ፡ ያስተበፅዑኪ ፡ ወይሰግዱ ፡ ለዘተወልደ
፡ እምኔኪ ፡ ወያዐብይዎ። ሰአሊ ለነ ቅድስት።
3. ኣንቲ ፡ ዘበአማን ፡ ደመና ፡ እንተ ፡ ኣስተርአይኪ ፡ ለነ ፡ ማየ ፡
ዝናም ፡ ትእምርተ ፡ ዋሕዱ ፡ ረሰየኪ ፡ ኣብ ፡ መንፈስ ፡ ቅዱስ ፡
ኃደረ ፡ ላዕሌኪ ፡ ወኃይለ ፡ ልዑል ፡ ጸለለኪ ፡ ኦ ፡ ማርያም ፡ ኣማን
፡ ወልድኪ ፡ ቃለ ፡ ወልደ ፡
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 29
- ኣብ ፡ ዘይነብር ፡ ለዓለም ፡ መጽአ ፡ ወአድኃነነ ፡ እምኃጢአት ፡
ዓብይ ፡ዉእቱ ፡ ክብር ፡ ዘተዉህበ ፡ ለከ ፡ ኦ ፡ ገብርኤል ፡ መልአክ ፡
ዜናዊ ፡ፍሡሐ ፡ ገጽ ፡ ሰበከ ፡ ለነ ፡ ልደተ ፡ እግዚእ ፡ ዘመጽአ ፡
ኃቤነ ፡ ወአብሠርካ ፡ ለማርያም ፡ ድንግል ፡ ዘእንበለ ፡ ርስሐት ፡
ወትቤላ ፡ ተፈሥሒ፡ ኦ ፡ምልእተ ፡ ጸጋ ፡ እግዚኣብሔር ምስሌኪ።
ሰኣሊ ለነ ቅድስት።
4. ረከብኪ ፡ ፀጋ ፡ መንፈስ ፡ ቅዱስ ፡ ኃደረ ፡ ላዕሌኪ ፡ ወኃይለ ፡
ልዑል ፡ ጸለለኪ ፡ ኦ ፡ ማርያም ፡ አማን ፡ ወለኪ ፡ ቅዱስ ፡ መድሓኑ
፡ ለኩሉ ፡ ዓለም ፡ መጽአየኢትዮጵያ ኦርቶዶክስ ተዋሕዶ ቤተ ክርስቲያን ሥርዓት ፡ ወአድኃነነ። ሰአሊ ለነ ቅድስት። 30
5. ግብረ ፡ ድንግል ፡ ይሴብሕ ፡ ልሳንነ ፡ ዮም ፡ ንወድሳ ፡ ለ
ማርያም ፡ ወላዲተ ፡ አምላክ ፡ በእንተ ፡ ዘተወልደ ፡ እምኔሃ
፡ በሀገረ ፡ ዳዊት ፡ እግዚእነ ፡ ወመድኃኒነ ፡ ኢየሱስ ፡
ክርስቶስ ፡ ንዑ ፡ ኩልክሙ ፡ ኣሕዛብ ፡ ናስተብፅዓ ፡
ለማርያም ፡ እስመ ፡ ኮነት ፡ እመ ፡ ድንግል ፡ ወፅሙረ ፡
ተፈሥሒ ፡ ኦ ፡ ድንግል ፡ ንጽሕት ፡ እንተ ፡ አልባቲ ፡ ርኩስ
፡ ዘመጽአ ፡ ቃለ ፡ ኣብ ፡ ወተሰብአ ፡ እምኔሃ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 31
- ተፈሥሒ ፡ ኦ ፡ ሙዳይ ፡ እንተ ፡ አልቦቲ ፡ ነዉር፡ ፍጽምት ፡
ዘአልባ ፡ ርስሐት። ተፈሥሒ ፡ ኦ ፡ ገነት ፡ ነባቢት ፡ ማኅደሩ
፡ ለክርስቶስ ፡ ዘኮነ ፡ ዳግማይ ፡ ኣዳም ፡ በእንተ ፡ ኣዳም ፡
ቅዳሚ ፡ ብእሲ ፡ ተፈሥሒ ፡ ኦ ፡ ፀዋሪቱ ፡ ለዋሕድ ፡ ለዘኢ
ተፈልጠ ፡ እምኅፅነ ፡ አቡሁ ፡ ተፈሥሒ ፡ ኦ ፡ ከብካብ ፡
ንጹሕ ፡ ሥርግዉ ፡ በኩሉ ፡ ሥነ ፡ ስብሐት ፡ መጽአ ፡
ወተሰብአ ፡ እምኔኪ ፡ ተፈሥሒ ፡ ኦ ፡ ዕፀ ፡ ጳጦስ ፡ እንተ ፡
ኢያዉዓያ ፡ እሳተ መለኮት ፡
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 32
- ተፈሥሒ ፡ ኦ ፡ አመት፡ ወእም ፡ ድንግል ፡ ወሰማይ ፡ ሰማያዌ
፡ እንተ ፡ ፆረት ፡ በሥጋ ፡ ዘይፄዐን ፡ ዲበ ፡ ኩሩቤል ፡
ወበእንተዝ ፡ ንትፈሣሕ ፡ ወንዘምር ፡ ምስለ ፡ መላእክት ፡
ቅዱሳን ፡ በፍሥኀ ፡ ወበኃሤት ፡ ወንበል ፡ ስብሐት ፡
ለእግዚአብሔር ፡ በሰማያት ፡ ወሰላም ፡ በምድር ፡ ሥምረቱ
፡ ለሰብእ ፡ እስመ ፡ ኪያኪ ፡ ሠምረ ፡ ዘሎቱ ፡ ክብር ፡
ወስብሐት። ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 33
6. የዐቢ ፡ ክብራ ፡ ለማርያም ፡ እምኩሎሙ ፡ ቅዱሳን ፡ እስመ ፡
ድልወ ፡ ኮነት ፡ ለተወክፎ ፡ ቃለ ፡ አብ ፡ ዘይፈርህዎ ፡ መላእክት ፡
ወየአኩትዎ ፡ ትጉሃን ፡ በሰማያት ፡ ጾረቶ ፡ ማርያም ፡ ድንግል ፡
በከርሣ ፡ ይእቲ ፡ ተዐቢ ፡ እምኪሩቤል ፡ ወትፈደፍድ ፡ እምሱራፌል
፡ እስመ ፡ ኮነት ፡ ታቦት ፡ ለአኃዱ ፡ ዘእምቅድስት ፡ ሥላሴ ዛቲ ፡
ይእቲ ፡ ኢየሩሳሌም ፡ ሀገሮሙ ፡ ለነብያት ፡ ወማኅደረ ፡
ፍሥሐሆሙ ፡ ለኩሎሙ ፡ ቅዱሳን ፡ ሕዝብ ፡ ዘይነብር ፡ ዉስተ ፡
ጽልመት ፡ ወጽላሎተ ፡ ሞት ፡ ብርሃን ፡ ዐቢይ ፡ ሰረቀ ፡ ላዕሌኆሙ
፡የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 34
- እግዚኣብሔር ፡ ዘየዐርፍ ፡ በቅዱሳኒሁ ፡ ተሰብአ ፡ እምድንግል ፡
ለመድኃኒተ ፡ ዚአነ ፡ ንዑ ፡ ርእዩ ፡ ዘንተ ፡ መንክረ ፡ ወዘምሮ ፡
ዘምሩ ፡ በእንተ ፡ ምሥጢር ፡ ዘተከሥተ ፡ ለነ ፡ እስመ ፡
ዘኢይትሰባእ ፡ ተሰብአ ፡ ቃል ፡ ተደመረ ፡ ወዘአልቦ ፡ ጥንት፡ ኮነ ፡
ቅድመ ፡ ወለዘአልቦ ፡ መዋዕል ፡ ኮነ ፡ ሎቱ ፡ መዋዕል ፡
ዘኢይትዐወቅ ፡ ተከስተ ፡ ወኢይትረአይ ፡ ተራእየ ፡ ወልደ ፡
እግዚኣብሔር ፡ ሕያዉ ፡ ጥዩቀ ፡ ኮነ ፡ ሰብአ ፡ ኢየሱስ ፡ ክርስቶስ ፡
ዘትማልም ፡ ወዮም ፡ ወክመ ፡
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 35
ዉእቱ ፡ እስከ ፡ ለዓለም። ኣሓዱ ፡ ህላዌ ፡ ሎቱ ፡ ንስግድ
፡ ወንሰብሕ ፡ ሰአሊ ለነ ቅድስት።
7. ሕዝቅኤል ፡ ነቢይ ፡ ኮነ ፡ ስምዐ ፡ በእንቲኣሃ ፡ ወይቤ
፡ ርኢኩ ፡ ኆኅተ፡ በምስራቅ ፡ ኅቱም ፡ በዐቢይ ፡
መንክር ፡ ማኅተም ፡ ኣልቦ ፡ ዘቦአ ፡ ዘእንበለ ፡ እግዚኣ
፡ ኃያላን ፡ ቦአ ፡ ዉስቴታ ፡ ወወፅአ ፡ ሰአሊ ለነ
ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 36
8. ኆኅትሰ ፡ ድንግል ፡ ይእቲ ፡ እንተ ፡ ወለደት ፡ ለነ ፡ መድኅነ ፡
እምድኅረ ፡ ወለደት ፡ ኪያሁ ፡ ነበረት ፡ በድንግልና ፡ ከመ ፡ ትካት።
ቡሩክ ፡ ዉእቱ ፡ ፍሬ ፡ ከርሥኪ ፡ ኦ ፡ ወላዲተ ፡ እግዚእ ፡ ዘመጽአ ፡
ወአድኃነነ እምእደ ጸላኢ ዘአልቦ ምሕረት፡ አንቲ ፡ ፍጽምት ፡ ወቡርክት ፡
ረከብኪ ፡ ሞገሰ ፡ በኀበ ፡ ንጉሠ ፡ ስብሐት ፡ አምላክ ፡ ዘበአማን ፡ ለኪ ፡
ይደሉ ፡ ዕበይ ፡ ወክብር ፡ እምኩሎሙ ፡ እለ ፡ ይነብሩ ፡ ዲበ ፡ ምድር ፡
ቃለ ፡ አብ ፡ መጽአ ፡ ወተሰብአ ፡ እምኔኪ ፡ ወአንሶሰወ ፡ ምስለ ፡ ሰብእ
። እስመ ፡ መሐሪ ፡ ዉእቱ ፡ ወመፍቀሬ ፡ ሰብእ ፡ አድኃነ ፡ ነፍሳቲነ ፡
በምጽአቱ ፡ ቅዱስ ፡ ሰአሊ


የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት ለነ ቅድስት። 37
ዉዳሴ ማርያም ዘኃሙስ
ዉዳሴሃ ለእግዝእትነ ማርያም ድንግል ወላዲተ አምላክ ዘይትነበብ
በዕለተ ኃሙስ።
1. ዕፀ እንተ ርእየ ሙሴ በነደ እሳት ዉስተ ገዳም ወአዕፁቂሃ
ኢትዉዒ፡ ትመስል ማርያም ድንግል ዘእንበለ ርኩስ ተሰብአ እምኔሃ
ቃለ አብ፡ ወኢያዉዐያ እሳተ መለኮቱ ለድንግል፡ እምድኅረ ወለደቶ
ድንግልናሃ ተረክበ፡ ወመለኮቱ ኢተወለጠ ኮነ ወልደ ዕጓለ
እመሕያዉ አምላክ ዘበአማን መጽአ ወአድኃነነ፡ ሰአሊ ለነ ቅድስት።
38
2. ናዐብየኪ ኩልነ ኦ እግዝእትነ ወላዲተ አምላክ እስመ ሣህልኪ
ይኩን ላዕለ ኩልነ።ትምክሕተ ኩልነ ድንግል ማርያም ወላዲተ
አምላክ ዘበእንቲአሃ ተሥዕረ ዘቀዳሚ መርገም እንተ ኃደረት ዲበ
ዘመድነ፡ በዕልወት ዘገብረት ብእሲት በልዐት እምዕፅ፡ በእንተ ሔዋን
ተዐፅወ ኆኅተ ገነት፡ ወበእንተ ማርያም ድንግል ተርኅወ ለነ ዳግመ፡
ከፈለነ ንብላዕ እምዕፀ ሕይወት፡ ዘዉእቱ ሥጋሁ ለክርስቶስ ወደሙ
ክቡር፡ በእንተ ፍቅረ ዚአነ መፅአ ወአድኃነነ፡ አይ ልቡና፡ ወአይ
ነቢብ፡ ወአይ ሰሚዕ፡ ዘይክል አእምሮ ዝንቱ ምሥጢር መንክራተ
ዘይትነበብ ላዕሌሃ፡ እግዚአብሔር መፍቀሬ ሰብእ 39
የኢትዮጵያኦርቶዶክስተዋሕዶቤተክርስቲያንሥርዓት
- ፩ዱ ዉእቱ ባሕቲቱ ቃለ አብ ዘሀሎ እምቅድመ ዓለም በመለኮቱ፡
እንበለ ሙስና እም፩ዱ አብ መጽአ ወተሰብአ ወልድ ዋሕድ
እምቅድስት እሙ፡ እምድኅረ ወለደቶ ኢማሰነ ድንግልናሃ፡
ወበእንተዝ ግህደ ኮነት ከመ ወላዲተ ኣምላክ ይእቲ፡ ኦ ዕሙቅ ብዕለ
ጥበቡ ለእግዘአብሔር ከርሥ ዘፈትሐ ላዕሌሃ ትለድ በፃዕር ወሕማም
ወኃዘነ ልብ፡ወኮነት ፈልፈለ ሕይወት ወወለደት ዘእንበለ ዘርአ ብእሲ
ዘይስዕር መርገመ እምዘመድነ። ወበእንተዝ ንሰብሖ እንዘ ንብል
ስብሐት ለከ ኦ መፍቀሬ ሰብእ ኄር ወመድኃኔ ነፍሳቲነ፡ ሰአሊ ለነ
ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 40
3. ኦ ዝ መንክር ወዕፁብ ኃይለ ከርሣ ለድንግል ወላዲተ አምላክ
ዘእንበለ ዘርእ ስምዐ ኮነ መልአክ ዘአስተርአዮ ለዮሰፍ እንዘ ይብል
ከመዝ፡ እስመ ዘይትወለድ እምኔሃ እመንፈስ ቅዱስ ቃለ
እግዚአብሔር ዉእቱ ተሰብኣ ዘእንበለ ዉላጤ፡ ወለደቶ ማርያም
ምክዕቢተ ዝንቱ ፍሥኃ፡ ወይቤ ትወልዲ ወልደ ወይሰመይ
አማኑኤል ዘበትርጓሜሁ እግዚኣብሔር ምስሌነ፡ ወዓዲ ይሰመይ
ኢየሱስሃ ዘያድኅኖሙ ለሕዝቡ እምኃጢአቶሙ ያድኅነነ በኃይሉ
ወይሥረይ ኃትጥያተነ እስመ ጥዩቀ አእመርናሁ ከመ አምላክ ዉእቱ፡
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 41
- ዘኮነ ሰብአ ሎቱ ስብሐት እስከ ለዓለም፡ ኦዝ መንክር ልደተ አምላክ
እማርያም እምቅድስት ድንግል፡ ኣግመረቶ ለቃል ኢቀደሞ ዘርእ
ለልደቱ ወኢአማሰነ በልደቱ ድንግልናሃ፡ እምኀበ አብ ወፅአ ቃል
ዘእንበለ ድካም፡ ወእምድንግል ተወልደ ዘእንበለ ሕማም፡ ሎቱ ሰገዱ
ሰብአ ሰገል፡ አምጽኡ ዕጣነ ከመ ኣምላክ ዉእቱ፡ ወርቀ እስመ ንጉሥ
ዉእቱ፡ ወከርቤ ዘይትወሀብ ለሞቱ ማሕየዊ በእንቲኣነ ተወክፈ
በፈቃዱ፡ አሀዱ ዉእቱ ባሕቲቱ ኄር ወመፍቀሬ ሰብእ፡ ሰአሊ ለነ
ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 42
4. ኦዝ መንክር ነሥአ አሐደ ዐፅመ እምገቦሁ ለአዳም ወለሐኰ እምኔሁ
ብእሲተ ወኩሎ ፍጥረተ ዕጓለ እመሕያዉ፡ ተዉህበ እግዚእ ቃለ አብ ተሰብአ
እምቅድስት ድንግል ወተሰምየ ኣማኑኤል ወበእንተዝ ንስአል ኀቤሃ ኩሎ ጊዜ ከመ
ታስተሥሪ በእንቲአነ ኀበ ፍቁር ወልዳ፡ ኄርት ይእቲ በኀበ ኩሎሙ ቅዱሳን
ወሊቃነ ጳጳሳት እስመ ኣምጽአት ሎሙ ዘኪያሁ ይጸንሑ፡ ወለነብያትኒ ኣምጽአት
ሎሙ ለዘበእንቲኣሁ ተነበዩ፡ ወለሐዋርያትኒ ወለደት ሎሙ ዘሰበኩ በስሙ ዉስተ
ኩሉ ኣጽናፈ ዓለም፡ ለሰማዕት ወለመሃይምናን ወፅአ እምኔሃ ዘተጋደሉ በእንቲአሁ
ክርስቶስ ብዕለ ጸጋ ጥበቡ ዘኢይትዐወቅ፡ንኅሥሥ ዕበየ ሣህሉ መጽአ ወአድኃነነ፡
ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 43
5. መሐለ እግዚኣብሔር ለዳዊት በጽድቅ ወኢይኔስሕ፡
እስመ እምፍሬ ከርሥከ አነብር ዲበ መንበርከ፡ወሶበ
ተወክፎ ዉእቱ ጻድቅ ከመ እምኔሁ ይትወለድ
ክርስቶስ በሥጋ፡ ፈቀደ ይኅሥሥ ወይርከብ ማኅደሮ
ዘእግዚአብሔር ቃል ወፈጸመ ዘንተ በዐቢይ ትጋህ፡
ወእምዝ ጸርሐ በመንፈስ ወይቤ፡ ናሁ ሰማዕናሁ
በኤፍራታ ወማኅደሮ ለአምላከ ያዕቆብ፡
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 44
- እንተ ይእቲ ቤተልሔም ዘኀረያ አማኑኤል ይትወለድ ዉስቴታ
በሥጋ ለመድኃኒተ ዚአነ፡ ካዕበ ይቤላ ካልእ እምነብያት
ወአንቲኒ ቤተልሔም ምድረ ኤፍራታ ኢትቴሐቲ እምነገሥተ
ይሁዳ፡ እስመ እምኔኪ ይወፅእ ንጉሥ ዘይርዕዮሙ ለሕዝብየ
እስራኤል፡ ኦዝ ነገር ለእሉ እለ ተነበዩ ዘበአ፩ዱ መንፈስ
በእንተ ክርስቶስ ሎቱ ስብሓት፡ ምስለ ኄር አቡሁ፡ ወመንፈስ
ቅዱስ እምይእዜ ወእስከ ለዓለም፡ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 45
6. ዳዊት ዘነግሠ ለእስራኤል አመ ይትነሥኡ ላዕሌሁ ዕልዋን።
ፈትወ ይስተይ ማየ እምዓዘቅተ ቤተልሔም፡ ፍጡነ ተንሥኡ
መላሕቅተ ሐራሁ ወተቃተሉ በዉስተ ትዕይንተ ዕልዋን፡ ወአምጽኡ
ሎቱ ዉእተ ማየ ዘፈተወ ይስተይ፡ወሶበ ርእየ ዉእቱ ጻድቅ ከመ
አጥብዑ ወመጠዉ ነፍሶሙ ለቀትል በእንቲ አሁ፡ ከዐወ ዉእተ ማየ
ወኢሰትየ እምኔሁ፡ ወእምዝ ተኈለቈ ሎቱ ጽድቅ እስከ ለዓለም፡
አማን መነኑ ሰማዕት ጣዕማ ለዛ ዓለም ወከዓዉ ደሞሙ በእንተ
እግዚኣብሔር ወተዐገሡየኢትዮጵያ ኦርቶዶክስ ተዋሕዶ ቤተ ክርስቲያን ሥርዓት ሞተ መሪረ በእንተ መንግሥተ ሰማያት፡46
- ተሣሃለነ በከመ ዕበየ ሣህልከ፡ ሰአሊ ለነ ቅድስት።
7. ኣሐዱ ዘእምቅድስት ሥላሴ፤ ርእዮ ትሕትናነ አጽነነ
ሰማየ ሰማያት፡ መጽአ ወኀደረ ዉስተ ከርሠ ድንግል፡
ወኮነ ሰብአ ከማነ ዘእንበለ ኃጢአት ባህቲታ፡ ወተወልደ
በቤተ ልሔም በከመ ሰበኩ ነቢያት፡ አድኃነነ ወቤዘወነ
ወረሰየነ ሕዝበ ዚአሁ፡ ሰአሊ ለነ ቅድስት።



የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 47
ዉዳሴ ማርያም ዘዓርብ
ውዳሴሃ ለእግዝእትነ ማርያም ድንግል ወላዲተ አምላክ ዘይትነበብ
በዕለተ ዓርብ።
1. ቡርክት አንቲ እምአንስት ወቡሩክ ፍሬ ከርሥኪ፡ ኦ ማርያም
ድንግል ወላዲተ አምላክ ዘእንበለ ርኩስ ሠረቀ ለነ እምኔኪ ፀሐየ
ጽድቅ፡ ወአቅረበነ ታሕተ ክነፍሁ እስመ ዉእቱ ፈጠረነ፡ ሰአሊ ለነ
ቅድስት።
2. ለኪ ለባሕቲትኪ ኦ እግዚእትነ ወላዲተ አምላክ እመ ብርሃን አንቲ
ናዐብየኪ በስብሐት ወበዉዳሴ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 48
- ቡርክት አንቲ ተዐቢዪ እምሰማይ ወትከብርይ እምድር ወላዕለ
ኩሉ ሕሊናት፡ መኑ ዘይክል ነቢበ ዕበየኪ፡ ወአልቦ ዘይመስል
ኪያኪ፡ ኦ ማርያም መላእክት ያዐብዩኪ ወሱራፌል
ይሴብሑኪ፡ እስመ ዘይነብር ዲበ ኪሩቤል ወሱራፌል መጽአ
ወኀደረ ዉስተ ከርሥኪ፡ መፍቀሬ ሰብእ አቅረበነ ኀቤሁ፡
ዘዚአነ ሞተ ነሥአ ወእንቲአሁ ሕይወተ ወሀበነ፡ ዘሎቱ ክብር
ወስብሐት፡ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 49
3. ቡርክት አንቲ ማርያም ወቡሩክ ፍሬ ከርሥኪ ኦ ድንግል ወላዲተ አምላክ
ምክሖን ለደናግል፡ ዘእምቅድመ ዓለም ህልዉ ተሰብአ እምኔኪ ብሉየ መዋዕል
ወፅአ እምከርስኪ ሥጋነ ነሥአ ወመንፈሶ ቅዱሰ ሀቤነ፡ ወረሰየነ ዕሩያነ ምስሌሁ
በብዝኃ ኂሩቱ፡ አንቲ ተዐቢዪ እምብዙኃት አንስት እለ ነሥአ ጸጋ ወክብረ፡ ኦ
ማርያም ወላዲተ አምላክ ሀገር መንፈሳዊት ዘኀደረ ላዕሌሃ እግዚአብሔር ልዑል፡
እስመ ዘይነብር ዲበ ኪሩቤል ወሱራፌል በእራኅኪ ሐቀፍኪዮ፡ ወዘይሴሲ ለኩሉ
ዘሥጋ በብዝኃ ኂሩቱ አኀዘ አጥባተኪ ወጠበወ ሕሊበ፡ ዘዉእቱ አምላክነ መድኃኔ
ኩሉ ይርዕየነ እስከ ለዓለም፡ ንስግድ ሎቱ ወንሰብሖ እስመ ዉእቱ ፈጠረነ፡
ሰአሊለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 50
4. ማርያም ድንግል ሙዳየ ዕፍረት ነቅዐ ፈልፈለ ማየ
ሕይወት፡ፍሬ ከርሣ አድኃነ ኩሎ ዓለመ ወሠዐረ እምኔነ
መርገመ፡ ወገብረ ሰላመ ማእከሌነ በመስቀሉ ወበትንሣኤሁ
ቅድስት፡ አግብኦ ለብእሲ ዳግመ ዉስተ ገነት፡ ሰአሊለነ ቅድስት።
5. ማርያም ንጽሕት ድንግል ወላዲተ አምላክ ማእምንት፡
ሰአሊተ ምሕረት ለዉሉደ ሰብእ ሰአሊ ለነ ኀበ ክርስቶስ
ወልድኪ ይሥረይ ኃጢአተነ፡ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 51
6. ማርያም ድንግል ትጸርሕ በቤተ መቅደስ ወትብል የአምር
እግዚአብሔር ከመ አልብየ ዘአአምር ባዕደ ወኢምንትኒ ዘእንበለ
ድምፀ ቃሉ ለመልአክ ዘአብሠረኒ በክብር፡ ወይበለኒ ሰላም ለኪ ኦ
ቅድስት ድንግል፡ ፆርኪ ዘኢይትፀወር፡ አግመርኪ ዘይትገመር
ወአልቦ ዘያገምሮ ምንትኒ፡ ይበዝኅ ዉዳሴኪ ኦ ምልእተ ጸጋ በኩሉ
ክብር፡ እስመ ኮንኪ አንቲ ማሕደረ ቃለ አብ፡አንቲ ዉእቱ
መንጦላዕት ስፍህት እንተ ታስተጋብኦሙ ለመሃይምናን ሕዝበ
ክርስቲያን ወትሜህሮሙ ሰጊደ ለሥሉስ ማሕየዊ፡
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 52
- አንቲ ዉእቱ ዘፆርኪ ዓምደ እሳት ዘርእየ ሙሴ ዘዉእቱ ወልደ
እግዚአብሔር መጽአ ወኀደረ ዉስተ ከርሥኪ፡ ኮንኪ ታቦቶ
ለፈጣሬ ሰማያት ወምድር፡ ፆርኪዮ በከርሥኪ ፱ተ አዉራኃ፡
አንቲ ማእምንት ለዘኢያገምርዎ ሰማያት ወምድር፡ ኮንኪ
ተንከተመ ለዕርገት ዉስተ ሰማይ፡ ብርሃንኪ የዐቢ እምብርሃነ
ፀሐይ፡ አንቲ ዉእቱ ምስራቅ ዘወፅአ እምኔኪ ኮከብ ብሩህ
ዘነፀርዎ ቅድሳን በፍሥሓ ወበኃሤት፡
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 53
- ዘፈትሐ ላዕለ ሔዋን ትለድ በፃዕር ወሕማም፡ አንቲሰ ማርያም
ሰማዕኪ ዘይብል ተፈሥሒ ኦ ምልእተ ጸጋ፡ ወለድኪ ለነ
ንጉሠ እግዚአ ኩሉ ፍጥረት መጽአ ወአድኀነነ መሐሪ ዉእቱ
ወመፍቀሬ ሰብእ፡ በእንተዝ ንዌድሰኪ በከመ ገብርኤል
መልአክ እንዘ ንብል፡ ቡርክት አንቲ ማርያም ወቡሩክ ፍሬ
ከርሥኪ ተፈሥሒ ኦ ምልእተ ጸጋ እግዚአብሔር ምስሌኪ
ሰአሊ ለነ ቅድስት።



የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 54
ዉዳሴ ማርያም ዘቀዳሚት ሰንበት
ዉዳሴሃ ለእግዚእትነ ማርያም ድንግል ወላዲተ አምላክ
ዘትነበብ በዕለተ ቀዳሚት ሰንበት።
1. ንጽሕት ወብርሕት ወቅድስት በኩሉ እንተ ሐቀፈቶ ለእግዚእ በእራኃ ወኩሉ
ፍጥረት ይትፌሥሑ ምስሌሃ እንዘ ይጸርሑ ወይብሉ፡ ሰአሊለነ ቅድስት።
2. ተፈሲሒ ኦ ምልእተ ጸጋ፡ ተፈሥሒ እስመ ረከብኪ ሞገሰ፡ ተፈሥሒ
እግዚአብሔር ምስሌኪ። ናስተበፅዕ ዕበየኪ ኦ ግርምት ድንግል፡ ወንፌኑ ለኪ
ፍሥሐ ምስለ ገብርኤል መልአክ፡ እስመ እምፍሬ ከርሥኪ ኮነ መድኃኒተ
ዘመድነ፡ ወአቅረበነ ኀበ እግዚአብሔር አቡሁ፡ ሰአሊ ለነ ቅድስት። 55
3. ከመ ከብካብ ዘአልቦ ጥልቀት፡ መንፈስ ቅዱስ ኀደረ ላዕሌኪ
ወኃይለ ልዑል ጸለለኪ፡ ኦ ማርያም አማን ወለድኪ ቃለ
ወልደ አብ ዘይነብር ለዓለም መጽአ ወአድኀነነ እምኃጢአት፡
ሰአሊ ለነ ቅድስት።
4. አንቲ ዉእቱ ዘመድ ዘእምሥርወ ዳዊት ወለድኪ ለነ
በሥጋ መድኃኒነ ኢየሱስ ክርስቶስ፡ ዋሕድ ቃል ዘእምአብ
ዘእምቅድመ ዓለም ህቡዕ፡ ኀብአ ርእሶ ወነሥአ እምኔኪ
አርአያ ገብር፡ ሰአሊ ለነ ቅድስት። 56
5. ኮንኪ ዳግሚተ ሰማይ ዲበ ምድር ኦ ወላዲተ አምላክ ዘእንበለ ርኩስ፡
ሠረቀ ለነ እምኔኪ ፀሐየ ጽድቅ፡ ወወለድኪዮ በከመ ትንቢት ነቢያት
ዘእንበለ ዘርእ ወኢሙስና፡ ሰአሊ ለነ ቅድስት።
6. አንቲ ዉእቱ ደብተራ እንተ ተሰመይኪ ቅድስተ ቅዱሳን፡ ወወስቴታ
ታቦት በወርቅ ልቡጥ እምኩለሄ ወውስቴታ ጽላተ ኪዳን ወመሶበ ወርቅ
እንተ መና ኅቡእ፡ ዘዉእቱ ወልደ እግዚአብሔር መጽአ ወኀደረ ኀበ
ማርያም ድንግል፡ ዘእንበለ ርኩስ ተሰብአ እምኔሃ ቃለ አብ ወወለደቶ
ዉስተ ዓለም ለንጉሠ ስብሐት፡ መጽአ ወአድኀነነ፡ ትትፌሣሕ ገነት እመ
በግዕ ነባቢ፡ ወልደ አብ ዘይነብር ለዓለም፡ መጽአ ወአድኀነነ እም
ኃጢአት፡ ሰአሊ ለነ ቅድስት።
57
7. ተሰመይኪ እመ ለክርስቶስ ንጉስ፡ እምድኅረ ወለድኪ ኪያሁ
ነበርኪ በድንግልና በመንክር ምሥጢር ወወለድኪዮ ለአማኑኤል፡
ወበእንተዝ ዐቀበኪ እንበለ ሙስና፡ ሰአሊ ለነ ቅድስት።
8. አንቲ ዉእቱ ሰዋስዉ ዘርእየ ያዕቆብ እግዚአብሔር ላዕሌሁ
እስመ ፆርኪ በከርሥኪ ኅቱም ዘኢይትዓወቅ እምኩለሄ፡ ኮንኪ ለነ
ሰአሊተ ኀበ እግዚእነ ኢየሱስ ክርስቶስ ዘተሰብአ እምኔኪ በእንተ
መድኃኒትነ፡ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 58
9. ናሁ እግዚእ ወፅአ እምኔኪ ኦ ቡርክት ጽርሕ ንጽህት፡ ያድኅን ኩሎ
ዓለመ ዘፈጠረ በዕበየ ሣህሉ ንሰብሖ ወንወድሶ እስመ ዉእቱ ኄር
ወመፍቀሬ ሰብእ፡ ሰአሊ ለነ ቅድስት::
10. ተፈሥሒ ኦ ምልእተ ጸጋ ድንግል ዘእንበለ ርኩስ ልሕኩት ንጽሕት
ክብረ ኩሉ ዓለም፡ ብርሃን ዘኢትጠፍእ፡ መቅደስ ዘኢትትነሠት፡
በትረ ሃይማኖት ዘኢትጸንን፡ ምስማኮሙ ለቅዱሳን፡ ሰአሊ ለነ ኀበ
ወለድኪ ኄር መድኃኒነ ይምሐረነ ወይሣሃለነ ይሥረይ ኃጢአተነ፡
ሰአሊ ለነ ቅድስት። 59


ዉዳሴ ማርያም ዘሰንበት ክርስቲያን ቅድስት
ውዳሴሃ ለእግዝእትነ ማርያም ድንግል ወላዲተ አምላክ ዘይትነበብ በዕለተ
ሰንበት ክርስቲያን ቅድስት።
1. ተሰመይኪ ፍቅርተ ኦ ቡርክት እምአንስት አንቲ ዉእቱ ዳግሚት ቀመር
እንተ ተሰመይ ቅድስተ ቅዱሳን ወዉስቴታ ጽላተ ኪዳን፡፲ቱ ቃላት እለ
ተጽሕፋ በአፃብዒሁ ለእግዚአብሔር ቀዲሙ ዜነወነ በየዉጣ እንተ ይእቲ
ቀዳሜ ስሙ ለመድኃኒነ ኢየሱስ ክርስቶስ ዘተሰብአ እምኔኪ ዘእንበለ
ዉላጤ፡ወኮነ ዓራቄ ለሐዲስ ኪዳን፡ በዉኂዘ ደሙ ቅዱስ አንጽሖሙ
ለመሃይምናን ወለሕዝብ ንጹሐን፡ ሰአሊ ለነ ቅድስት።
- ወበእንተዝ ናዐብየኪ ኩልነ፡ ኦ እግዝእትነ ወላዲተ አምላክ ንጽሕት
ኩሎ ጊዜ ንስእል ወናንቀዐዱ ኀቤኪ፡ ከመ ንርከብ ሣህለ በኀበ
መፍቀሬ ሰብእ።
2. ታቦት በወርቅ ልቡጥ እምኩለሄ ዘግቡር እምዕፅ ዘኢይትቅዝ
ይትሜሰል ለነ ዘእግዚአብሔር ቃለ ዘኮነ ሰብአ ዘእንበለ ፍልጠት
ወኢዉላጤ፡ መለኮት ንጹሕ ዘአልቦ ሙስና ዘዕሩይ ምስለ አብ ወቦቱ
አብሠራ ለንጽሕት፡ ዘእንበለ ዘርእ ኮነ ከማነ በኪነ ጥበቡ ቅዱስ፡
ዘተሰብአ እምነኪ ዘእንበለ ርኩስ፡ ደመረ መለኮቶ፡ ሰአሊ ለነ
ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 61
3. መቅደስ ዘይኬልልዋ ኪሩቤል እለ ሥዑላን በሥዕለ
እግዚአብሔር፡ ቃል ዘተሰብአ እምኔኪ ኦ ንጽሕት
ዘእንበለ ዉላጤ ኮነ ሠራዬ ኃጥአትነ ወደምሳሴ አበሳነ፡
ሰአሊ ለነ ቅድስት።
4. አንቲ ዉእቱ መሶበ ወርቅ ንፁሕ እንተ ዉስቴታ መና
ኅቡእ፡ ኅብስት ዘወረደ እምሰማያት ወሀቤ ሕይወት
ለኩሉ ዓለም፡ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 62
5. እንቲ ዉእቱ ተቅዋም ዘወርቅ እንተ ፆርኪ ማኅቶተ ፀዳል ኩሎ ጊዜ፡
ዘዉእቱ ብርሃኑ ለዓለም፡ ብርሃን ዘእምብርሃን ዘአልቦ ጥንት፡
አምላክ ዘእምአምላክ ዘበአማን፡ ዘተሰብአ እምኔኪ ዘእንበለ ዉላጤ፡
ወበምጽአቱ አብርሃ ላዕሌነ ለእለ ንነብር ዉስተ ጽልመት ወጽላሎቱ
ሞት፡ ወአርአትዐ እገሪነ ዉስተ ፍኖተ ሰላም በምሥጢረ ጥበቡ
ቅዱስ፡ ሰአሊ ለነ ቅድስት።
6. አንቲ ዉእቱ ማዕጠንት ዘወርቅ፡ እንተ ፆርኪ ፍሕመ እሳት፡ ብሩክ
ዘነሥአ እመቅደስ ዘይሠሪ ኃጢአተ ወይደመሰስ ጌጋየ፡ ዝ ዉእቱ
ዘእግዚአብሔር የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 63
- ቃል ዘተሰብአ እምነኪ ዘአዕረገ ለአቡሁ ርእሶ ዕጣነ ወመሥዋዕተ
ሥሙረ፡ ሰአሊ ለነ ቅድስት።
7. ተፈሥሒ ኦ ማርያም ርግብ ሠናይት፡ ዘወለድኪ ለነ ዘእግዚአብሔር
ቃለ፡ አንቲ ዉእቱ ጽጌ መዓዛ ሠናይ እንተ ሠረፀት እምሥርወ ዕሤይ፡
ሰአሊ ለነ ቅድስት።
8. በትረ አሮን እንተ ሠረፀት ዘኢንበለ ተክል ወኢሠቀይዋ ማየ፡ ከማሃ
አንቲኒ ኦ ወላዲተ ክርስቶስ አምላክነ ዘበአማን ዘእንበለ ዘርእ መጽአ
ወአድኀነነ፡ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 64
9. ለኪ ይደሉ ዘእምኩሎሙ ቅዱሳን ተስአሊ ለነ ኦ ምልእተ ጸጋ አንቲ
ተዐብዪ እምሊቃነ ጳጳሳት ወፈድፋደ ትከብሪ እምነቢያት ብኪ ግርማ
ራእይ ዘየዐቢ እምግርማ ሱራፌል ወኪሩቤል፡ አንቲ በአማን ምክሐ
ዘመድነ ወሰአሊት ሕይወተ ለነፍሳቲነ ሰአሊ ለነ ኀበ እግዚእነ
ወመድኃኒነ ኢየሱስ ክርስቶስ፡ ያፅንዐነ በርትዕት ሃይማኖት ዉስተ
አሚነ ዚአሁ፡ ይጸግወነ ሣህሎ ወምሕረቶ፡ ይሥረይ ኃጢአተነ
በብዝኃ ምሕረቱ፡ ሰአሊ ለነ ቅድስት።



የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 65
ወበእንተዝ ናዓብየኪ ኩልነ ኦ እግዝእትነ ወላዲተ አምላክ
ንጽሕት ኩሎ ጊዜ፡ ንስእል ወናንቀዐዱ ኀቤኪ ከመ ንርከብ
ሣህለ በኀበ መፍቀሬ ሰብእ። ጸሎታ ለማርያም ወስእለታ ያድኅነነ
እመዓተ ወልዳ።ጸሎታ ለማርያም ወስእለታ ለርእሰ ሊቃነ ጳጳስነ እገሌ
……….ይዕቀቦሙ እመዓተ ወልዳ። ጸሎታ ለማርያም ወስእለታ ለመፍቀሬ
አምላክ እገሌ…………… እዕቀቦሙ እመዓተ ወልዳ። ጸሎታ ለማርያም
ወስእለታ ለሕዝበ ክርስትያን ይዕቀቦም እብመዓተ ወልዳ። ጸሎታ ለማርያም
ወስእለታ ለሀገረትነ ይዕቀባ እመዓተ ወልዳ።



የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 66
አንቀጸ ብርሃን
1. ዉዳሴ ወግናይ ለእመ አዶናይ፡ ቅድስት ወብፅዕት፡ ስብሕት ወቡርክት፡
ክብርት ወልዕልት ዐንቀጸ ብርሃን፡ መዓርገ ሕይወት ወማኅደረ መለኮት
ቅድስተ ቅዱሳን፡ አንቲ ዉእቱ ኦ እግዚትነ ወላዲተ አምላክ ማርያም
ድንግል፡ ተሰመይኪ ሥምረተ አብ ወማኅደረ ወልድ፡ ወምጽላለ ዘቅዱስ
መንፈስ፡ ኦ ብርክት እምክሉ ፍጥረት፡ አንቲ ዉእቱ ህየንተ አርያም
ዘበሰማያት ዘኮንኪ አርያመ በዲበ ምድር፡ ብኪ አስተማሰሉ ቅዱሳን
ነቢያት፡ ካህናት ወነገሥት፡ ገብሩ ሎሙ ቅድስተ ቅዱሳን፡ ወዉስቴታ
ጽላተ ኪዳን፡ ወልድኪ ሣህሎ ይክፍለነ፡ ሰአሊ ለነ ቅድስት።
67
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት
2. በእንተ ተሠግዎቱ ለወልደ አምላክ እምኔኪ፡ ወብኪ ቅሩባነ
ኮነ። ዐሠርቱ ቃላት እለ ተጽሕፋ በአፃብዒሁ ለእግዚአ ኩሉ
ፍጥረት፡ ኀደረ ወልደ አምላክ ላዕሌኪ አብ በየማኑ ከደነኪ
ወቅዱስ መንፈስ ጸለለኪ ወኃይለ ልዕል አጽንዐኪ፡ ወኢየሱስ
ለብሰ ሥጋ ዚአኪ ከልሐ ወይቤ፡ ዘጸምአ ይምጻእ ኀቤየ
ወይሰተይ፡ በከመ ይቤ መጽሓፍ አፍላገ ማየ ሕይወት
ዘይዉኅዝ እምከርሡ፡ ወልድኪ ሣህሎ ይክፍለነ ሰአሊ ለነ
ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 68
3. ቀዲሙ ዜነወነ አብ በየውጣ እንተ ይእቲ ዐሠርቱ ቃላት እለ ተጽሕፋ
በአፃብዒሁ ለእግዚአብሔር፡ ወመሀረነ ወልድከ እግዚእነ ወመድኃኒነ
ኢየሱስ ክርስቶስ፡ ከመ አንተ ባሕቲትከ አቡሁ ሎቱ ወውእቱ
ባሕቲቱ ወልድ ለከ፡ ከመዝ ነአምን ዘአልቦቱ እም በሰማያት፡ ወአብ
በዲበ ምድር፡ ዘወረደ እምሰማያት እንዘ አልቦ ዘየአምር ምጽአቶ
ዘእንበለ አቡሁ ባሕቲቱ ወጴራቅሊጦስ መንፈሰ ጽድቅ፡ ኀደረ ዉስተ
ከርሥኪ ወፆርኪዮ ተስዐተ አውራኀ፡ ተፈሥሑ ሰማያት ወተኃሥየት
ምድር በልደቱ ለወልድኪ፤
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 69
- መልአክ ዜነወ ፍሥሓ ወሓራ ሰማይ ሰብሑ እንዘ ይብሉ ''ስብሓት
ለእግዚአብሔር በሰማያት፡ ወሰላም በምድር ለዕጓለ እመሕያዉ
ሥምረቱ'' ወኖሎት በቤተልሔም አንከሩ እምዘርእዩ ወሰምዑ፡ ሰብአ
ሰገል ርእዮሙ ኮከበ መጽኡ እምርኁቅ ብሔር ከመ ይሰግዱ
ለወልድኪ ወይግነዩ ለኪ፡ ውእቱ ኮከብ ዘመርሖሙ እምሥራቅ
ወአብጽሖሙ እስከ ቤተልሔም ወቆመ መልዕልቴኪ ኀበ ሀሎኪ
አንቲ ምስለ ሕፃንኪ፡ ወርእዮሙ እሙንቱ መሰግላን
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 70
- ተፈሥሑ ዐብየ ፍሥሓ፡ ቦኡ ኀቤሁ ወቆሙ ቅድሜሁ
ወወድቁ ዲበ ምድር ወሰገዱ ሎቱ፡ ወአርኀዉ መዛግብሆሙ።
ወአብኡ ሎቱ አምኃ ወርቀ፡ ከርቤ፡ ወስኂነ፡ ወይቤሉ አምኃ
አባእነ ለከ፡ ዕጣነ አቅረብነ ለከ፡ እምዚአከ ለክቡር ስምከ፡ ኦ
አምላክነ በእንተ ኃጢአተ ሕዝብከ ከመ ትትወከፍ ስእለቶሙ
ወመሥዋዕቶሙ ዘመጻእከ ከመ ትሥረይ ሎሙ ኃጢአቶሙ፡
ወልድኪ ሣህሎ ይክፍለነ፡ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 71
4. አንቲ ዉእቱ ንጽሕት እምንጹሓን፡ድንግል ሕሩይ ዘነበርኪ ውስተ ቤተ መቅደስ
ከመ ታቦት ዘግቡር እምዕፅ ዘኢይነቅዝ፡ ሥርግዉ በወርቅ ንጡፍ ወልቡጥ
በዕንቊ ባሕርይ ዘየኃቱ ዘብዙኅ ሤጡ፡ከመዝ ነበርኪ ዉስተ ቤተ መቅደስ፡
ወመላእክት ያመጽኡ ወትረ ሲሳየኪ፡ ከመዝ ነበርኪ ዐሠርተ ወክልኤተ ዓመተ
እንዘ ትትናዘዚ እምኀበ መላእክት ስቴኪኒ ስቴ ሕይወት ዉእቱ። መብልዕኪኒ
ኅብስት ሰማያዊ፡ ዳዊት አቡኪ ዘመረ በመሰንቆ ወኀለየ በመዝሙር እንዘ ይብል
በመንፈሰ ትንቢት፡ ስምዒ ወለትየ ወርእዩ ወአፅምዒ እዝነኪ፤ ርስዒ ሕዝበኪ
ወቤተ አቡኪ እስመ ፈተወ ንጉሥ ሥነኪ፡ እስመ ዉእቱ እግዚእኪ ወሎቱ
ትሰግዲ፡ ወልድኪ ሣህሎ ይክፍለነ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 72
5. ገብርኤል መልአክ እመላእክት ንጹሓን ዘአልቦ ሙስና፡ እመላእክት
ቀደምት ዘይቀዉም ቅድመ እግዚአ ኩሉ አብሠረኪ ወይቤለኪ ተፈሥሒ
ፍሥሕት ኦ ምልእተ ጸጋ እግዚአብሔር ምስሌኪ ቡርክት አንቲ እምአንስት
ረከብኪ ሞገሰ በኀበ እግዚአ ኩሉ ወናሁ ትፀንጺ ወትወልዲ ወልደ፡ ወትሰምዪዮ
ስሞ ኢየሱስ፡ ዉእቱ ዓቢይ ወይሰመይ ወልደ እግዚአብሔር ልዑል ወይሁቦ
እግዚአብሔር አምላክ መንበረ ዳዊት አቡሁ፡ ወይነግሥ ለቤተ ያዕቆብ ለዓለም፡
ወአልቦ ማኅለቅት ለመንግሥቱ፡ መንፈስ ቅዱስ ይመጽእ ላዕሌኪ፡ ወኃይለ ልዕል
ይጸልለኪ፡ ዘኒ ይትወለድ እምኔኪ፡ ቅዱስ ዉእቱ ወይሰመይ ወልደ እግዚአ ኩሉ
ዘተወልደ እምኔኪ፤ ወልድኪ ሣህሎ ይክፍለነ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 73
6. አንቲ ዉእቱ ዘኮንኪ ጽርሐ ቅድሳት ወመቅደሰ ቅድስተ
ቅዱሳን ወመንጦላዕተ ብርሃን፡ ወመንበረ ስብሐት
ዘኢይተረጎም፡ አስተማሰልናኪ ኦ ቅድስት ማርያም በመቅደሰ
ቅድስተ ቅዱሳን፡ በእንተ ቅዱስ መንፈስ ዘመጽአ ላዕሌኪ፡
ወኃይለ ልዑል ጸለለኪ፡ ወመንጦላዕተ ብርሃንሰ በእንተ
ዘተሠወረ ቃለ አብ ኢየሱስ ክርስቶስ መድኃኒነ ዉስተ
ከርሥኪ፡ እግዚአ ኩሉ ዘመልዕልት፡ ዘይሴብሕዎ መላእክት
ወሊቃነ
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 74
- መላእክት አጋአዝት ወሥልጣናት ኃይላት ወመናብርት ወመኳንንት። ወሶበ
ወለድኪ ወልደኪ በዲበ ምድር በውስተ ጎል ከለሉኪ ኪሩቤል እለ
ብዙኃት አዕንቲሆሙ፡ ወሱራፌል እለ ስድስቱ ክነፈሆሙ፡ ወደመናተ
ብርሃን ፆርኪ፡ሊቃነ መላእክት ወሠራዊተ መላእክት ወሐራ ሰማይ ቆሙ
ቅድሜኪ በፍርሃት ወበረዓድ፡ ወበህየ በካልእ ስብሐት ወደሱኪ ኪሩቤል
ወሱራፌል ዘኢኮነ እምስብቲሆሙ ዘዉስተ ሰማያት ወኢ
እምስብሐቲሆሙ ዘትካት፣ ወሶበ ርእዩ እግዚኦሙ ዘአስተጋብአ ኩሎ
ፍጥረታት እንዘ ይነብር ዉስተ ኅፅንኪ፡ ወዘይሴሲ ለኩሉ ፍጥረት ይጠቡ
ሐሊበኪ ከመሕፃን፡ ኅሠሥዎ ውስተ አርያም ወበህየ ረከብዎ ምስለ
አቡሁ ወመንፈስ ቅዱስ ከመ ትካት፡
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 75
- ወሶበ ርእዩ ትሕትናሁ ለእግዚኦሙ አልዐሉ አዕይንቲሆሙ ላዕለ ውስተ አርያም፡
ሰፍሑ ክነፈሆሙ ወሰብሑ ለእግዚኦም እንዘ ይብሉ ስብሐት ለከ እግዚአ ኩሉ
በሰማያት፡ ወዓዲ ርአዩኪ በውስተ በዓት ለኪ ለባሕቲትኪ ምስለ ሕፃንኪ
ወይቤሉ ሰላም በዲበ ምድር፡ ወሶበ ርእዩ እንዘ ይለብስ ሥጋ ዚአነ ዘነሥአ
እምኔኪ ሰገዱ እንዘ ይብሉ ለዕጓለ እመሕያዉ ሠምሮ። ዳዊት ነቢይ ተነበየ
በመዝሙር እንዘ ይብል፡ እምሰማይ ሐወፀ እግዚአ ኩሉ ወእምድልዉ ጽርሐ
መቅደሱ፡ ወርእየ ኩሎ ደቂቀ ዕጓለ እመሕያዉ፡ ፈተወ ንጉሥ ሥነኪ ወይቤ
ዛቲ ይእቲ ምዕራፍየ ለዓለም፡ ዝየ አኃድር እስመ ኀረይክዋ፡ ወልድኪ ሣህሎ
ይክፍለነ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 76
7. አስተማሰልናኪ ቅድስት ወብፅዕት፤ ስብሕት ወቡርክት፡ ክብርት ወልዕልት
በመሶበ ዘወርቅ፡ ዘውስቴታ ኅብስተ ሕይወት ዘወረደ እምሰማያት፡ ወሀቤ
ሕይወት ለኩሉ፡ ዘየአምን ኪያሁ ወይበልዕ እምኔሁ በአሚን ወበልብ ሥሙር
ምስለ እለ በየማኑ። ውልድኪ ሣህሎ ይክፍለነ ሰአሊ ለነ ቅድስት።
8. አንቲ ዉእቱ ተቅዋም ዘወርቅ ዘኢገብራ እደ ኬንያ ዘሰብእ፡ ወኢያኃትዉ
ዉስቴታ ማኅቶተ፡ አላ ለሊሁ ብርሃን አብ፡ ብርሃን ዘእምብርሃን፡ መጽአ ኀቤኪ
ወነበረ መልዕልቴኪ፡ ወአብርሀ መለኮቱ ወስተ ኩሉ አጽናፈ ዓለም፡ ሰደደ
ጽልመተ እምላዕለ ሰብእ፡ ወአድኃነነ ብቃሉ ማሕያዊ እንዘ ይብል፡ አነ ዉእቱ
ብርሃኑ ለዓለም፡ እመኑ በብርሃኑ ወአንሶስዉ እንዘ ብክሙ ብርሃን፡ ወልድኪ
ሣህሎ ይክፍለነ፡ ሰአሊ ለነ ቅድስት። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 77
9. እግዚአ ኩሉ ዘእም እግዚአ ኩሉ፡ ብርሃን ዘእምብርሃን፡ እግዚእ
ዘበአማን፡ ዘእምእግዚአ ኩሉ ዘበአማን፡ ዘተወልደ ወአኮ ዘተገብረ፡
ኅቡር ህላዌሁ ምስለ አቡሁ ዘቦቱ ኩሉ ኮነ፡ ዘበሰማይኒ
ወበዘምድርኒ። ዘበእንቲአነ ለሰብእ ወበእንተ መድኃኒትነ ወረደ
ወተሠገወ ወተሰብአ እማርያም እምቅድስት ድንግል፡ ወበምጽአቱ
አብርሀ ላዕሌነ ወዜነወነ ትፍሥሕተ ወኃሤተ ወአቅወኃሤተ ኀበ
አቡሁ ወመርሐነ ፍኖተ ሕይወት ወወሀበነ ሕይወት ዘለዓለም
በአሚነ ዙአሁ። ኢሳይያስ ነቢይ እምትእዛዙ ለኢየሱስ
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 78
- አንከረ በትንቢት ወይቤ፡ ብርሃን ትእዛዝከ በዲበ ምድር።
ዘካርያስ ካህን አረጋዊ ጻድቅ ወንጹሕ ዘይገብር ትእዛዙ
ለእግዚአ ኩሉ፡ አንከረ ወቀደመ፡ ከሠተ አፉሁ ወይቤ፡
በሣህሉ ወበምሕረቱ ለአምላክነ ለዘሐወፀነ እምአርያም፡
ወሠረቀ ከመ ያርእዮሙ ብርሃኖ ለእለ ይነብሩ ዉስተ
ጽልመት ወጽላሎተ ሞት፡ ወአርትዐ እገሪነ ዉስተ ፍኖተ
ሰላም ከመ ይምሓረነ፡ ወልድኪ ሣህሎ ይክፍለነ ሰአሊ ለነ
ቅድስት። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 79
10. ናስተማስለኪ ኦ እግእትነ በማዕጠንት ዘወርቅ ዘዉሰተ እዲዊሆሙ
ለሊቃነ ካህናት ሰማያዉያን እለ ይከውኑ ጸሎተ ኩሎሙ ቅዱሳን
መሃይማናን እምዲበ ምድር በዉስተ ማዕጠንቶሙ ከማሁ በሲለተ ስምኪ
ያዐርጉ ስእለቶሙ ለዕጓለ ዕመሕያዉ ዉስተ ማኅደረ ሥሉስ ቅዱስ አብ
ወወልድ ወመንፈስ ቅዱስ፡ ወታስተሥርዩ ኃጢአተ ሕዝብኪ ተበውሐ
ለኪ ኢምአብ ወወልድ ወመንፈስ ቅዱስ፡ ከመ ትኩኒ ተንከተመ ለዉሉደ
ሰብእ ለሕይወት ዘለዓለም፡ ለኪ ይደሉ ከመ ትኩኒ መድኃኒቶሙ
ለማሃይምናን ሕዝብኪ ኦ መድኃኒተ ኩሉ ዓለም፡ ወልድኪ ሣህሎ
ይክፍለነ ሰአሊ ለነ ቅድስት። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 80
11. አንቲ ዉእቱ ዕፅ ቡሩክ፡ ዕፅ ሕይወት ወዕፀ መድኃኒት
ህየንተ ዕፀ ሕይወት ዘውስተ ገነት፡ ዘኮንኪ ዕፀ ሕይወት
በዲበ ምድር። ፍሬኪኒ ፍሬ ሕይወት ዉእቱ፡ ወዘበልዐ
እምኔሁ ሕይወተ ዘለዓለም የሓዩ። ጽጌ አስተርአየ እምኔኪ፡
ዘሠናየ መዓዛ ይምዕዝ በኀበ እለ የአምርዎ ዉስተ ኩሉ
አጽናፈ ዓለም፡ ዘበእንቲአሁ ተነበየ ዳዊት በመዝሙር እንዘ
ይብል፡ ከርቤ ወሚዓ ወሰሊክ እምነ አልባስኪ፡
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 81
- ሰሎሞን አብኪ ተነበየ ወይቤ፡ ፄና አንፍኪ ከመ ፄና ስኂን፡
ገነት ዕፁት እኅትየ መርዓት፡ ገነት ዕፁት ዐዘቅት ኅትምት
ፍናወ ዚአኪ፡ ገነት ምስለ ፍሬ አቅማሕ፡ ቆዕ ምስለ ናርዶስ፡
ናርዶስ ዘምስለ መጽርይ ቀጺመታት ወቀናንሞስ ምስለ ኩሉ
ዕፀወ ሊባኖስ፡ ከርቤ ወዓልዉ ምስለ ኩሉ መቅድመ
ዕፍረታት፡ ነቅዐ ገነት ዐዘቅተ ማየ ሕይወት ዘይዉሕዝ
እምሊባኖስ፡ ወልድኪ ሣህሎ ይክፍለነ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 82
12. በትረ አሮን እንተ ሠረፀት ዘእንበለ ተክል ወኢሠቀይዋ ማየ
በቤተ መቅደስ፡ ወረሰያ ድሉተ ለካህናት፡ ከማሃ አንቲኒ ነበርኪ
ዉስተ ቤተ መቅደስ በቅድስና ወበንጽሕ ወወፃእኪ እምቤተ መቅደስ
በክብር ወበዓቢይ ፍሥሓ፡ ወሠረፀ እምኔኪ ፍሬ ሕይወት ዘበአማን
እግዚእነ ወመድኃኒንነ ኢየሱስ ክርስቶስ፤ ኦ ቅድስት ዘእንበለ ሩካቤ
ረከብኪ ወልደ በከመ ተጠየቂዮ ለመልአክ ወይቤሌኪ፡ መንፈስ
ቅዱስ ይመጽእ ላዕለኪ ወኃይለ ልዑል ይጼልለኪ፡ ወልድኪ ሣህሎ
ይክፈለነ ሰአሊ ለነ ቅድስት።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 83
13. ለኪ ይደሉ ለአግብርትኪ ወለአእማትኪ ትስአሊ ለነ ኀበ
ወልድኪ፡ ለእለ አመነ በስመ ወልድኪ፡ ኦ ምልእተ ጸጋ፡ ኦ ሙኃዘ
ፍሥ ሓ፡ ፈድፋደ ብኪ ግርማ ራእይ ዘየዐቢ እምኪሩቤል እለ
ብዙኃት አዕንቲሆም ወሱራፌል እለ ስድስቱ ክነፈሆም፡ እልክቱ
ይከድኑ ገጾሙ ወእገረሆሙ በአርአያ ትእምርተ መስቀል፡ ከመ
ይድኃኑ እምእሳት ዘይወፅእ እመለኮተ ወልድኪ፡ አንቲሰ ኮንኪ
ማኅፈደ ለመለኮት፡ ወኢያዉዐየኪ እሳተ መለኮት ፆርኪ ነበልባለ
እሳት፡ወኢያዉዐየኪ ነበልባለ መለኮት፡
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 84
- ተመሰልኪ ዕፀ ጳጦስ ዘርእየ ሙሴ በነደ እሳት ወዕፀታ ኢዉዕየ፡ ከማሁ ኢያዉዐየኪ
እግዚአ ኃይላት ዘኩለንታሁ እሳት ፍጹም፡ አንቲ በአማን ዘኮንኪ ምክሐ ለዘመደ
ክርስቲያን። ወብኪ ቅሩባነ ኮነ እምድር ለማኅደር ዉስተ አርያም፡ በእንተ
ተሠግዎቱ ለወልደ አምላክ እምኔኪ ሰአሊት ለነፍሳቲነ ሕይወተ ኦ ጸጋዊተ
ምሕረት ለእለ የአምኑ በጸሎታ፡ ሰአሊ ለነ ኀበ እግዚእነ ወመድኃኔነ ኢየሱስ
ክርስቶስ ያጽንዐነ በርትዕት ሃይማኖት ዉስተ አሚነ ዚአሁ ወዘአቡሁ ወዘቅዱስ
መንፈሱ፡ ይጸግወነ ሣህሎ ወምሕረቶ ይሥረይ ኃጢአተነ በብዝኀ ምሕረቱ፡
ስብሐት ለኪ ኦ ወላዲተ እግዚአ ኪሉ አኮቴት ወክብር ለአብ ወወልድ ወመንፈስ
ቅዱስ፡ ይእዜኒ ወዘልፈኒ ወለዓለም ዓለም አሜን ወልድኪ ሣህሎ ይክፍለነ፡ሰአሊ
ለነ ቅድስት።



የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 85
† በእንተ ተሠግዎቱ ለወልደ አምላክ እምኔኪ፡ ወብኪ ቅሩባነ ኮነ እምድር
ለማኅደር ዉስተ አርያም፡ብኪ ወበስመ ወልድኪ ቅሩባነ ኮነ።
ይዌድስዋ መላዕክት
1. ይዌድስዋ መላእክት ለማርያም በዉስተ ዉሥጤ መንጦላዕት፡ ወይበልዋ
በሐኪ ማርያም ሐዳስዩ ጣዕዋ። ይቤላ መልአክ ለማርያም ተወከፈዮ
ለቃል ኅቤኪ ይመጽእ ወበማኅፀነ ዚአኪ የኅድር፡ እፎ ቤተ ነዳይ ኅደረ
ከመ ምስኪን እምሰማያት ወረደ ላዕሌሃ ፈቲዎ ሥነ ዚአሃ ወተወልደ
እምኔሃ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 86
2. ወበሳድስ ወርኅ ተፈነወ ገብርኤል መልአክ እምኅበ እግዚአብሔር ኀበ
አሐቲ ሀገር ዘገሊላ እንተ ስማ ናዝሬት ኀበ ድንግል እንተ ተፍኅረት
ለብእሲ ዘስሙ ዮስፍ ዘእምቤተ ዳዊት፡ ወስማ ለይእቲ ድንግል ማርያም፡
ቦአ መልአክ ኀቤሃ ወይቤላ ተፈሥሒ ፍሥሕት ኦ ምልእተ ጸጋ
እግዚአብሔር ምስሌኪ፡ ብርክት አንቲ እምአንስት ወርእያ ደንገፀት
እምቃሉ ወሐለየት ወትቤ፡ እፎኑ ከመዝኑ እንጋ አምኃ ይትአምኁ ወይበላ
መልአክ ኢትፍርሂ እስመ ረከብኪ ሞገሰ በኀበ እግዚአብሔር ወናሁ
ትፀንሲ ወትወልዲ ወልደ ወትሰምዪዮ ስሞ ኢየሱስ ዉእቱ ዐቢይ
ወይትሰመይ ወልደ እግዚአብሔር የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት ልዑል። 87
- ወይሁቦ እግዚአብሔር አምላክ መንበረ ዳዊት አቡሁ።ወይነግሥ
ለቤተ ያዕቆብ ለዓለም ወአልቦ ማኅለቅት ለመንግስቱ፡ ትቤሎ
ማርያም ለመልአክ እፎኑ ይከዉነኒ ዝንቱ እንዘ ኢየአምር ብእሴ
እፎኑ ይከዉነኒ አዉሥኣ መልአክ ወይቤላ መንፈሰ እግዚአብሔር
ቅዱስ ይመጽእ ላዕሌኪ ወኃይለ ልዑል ይጸልለኪ ዘኒ ይትወለድ
እምኔኪ ቅዱስ ዉእቱ ወይሰመይ ወልደ እግዚአብሔር ልዑል፡ ወናሁ
ኤልሳቤጥኒ እንተ እምአዝማድኪ ይእቲኒ ፀንሰት ወረክበት ወልደ
በልኅቃቲሃ ወበርሥኣቲሃ ፡
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 88
ወናሁ ሳድስ ዝንቱ ወርኅ ለእንተ ይብልዋ መካን እስመ አልቦ ነገር ዘይሰአኖ
ለእግዚአብሔር፡ ትቤሎ ማርያም ለመልአክ ነየ አመቱ ለእግዚአ ኩሉ ነየ
አመቱ።ይኩነኒ በከመ ትቤለኒ።ይቤላ መልአክ ሰላም ለኪ፡
3. ይቤላ ገብርኤል ሰላም ለኪ፡
ማርያም ድንግል ሰላም ለኪ፡
ወላዲተ አምላክ ሰላም ለኪ፡
ማርያም ቅድስት ሰላም ለኪ፡
ማርያም ዉድስት ሰላም ለኪ፡
ማርያም ፍሥሕት ሰላም ለኪ፡
 ማርያም ብፅዕት ሰላም ለኪ፡
 ማርያም ቡርክት ሰላም ለኪ፡
 ማኅደረ መለኮት ሰላም ለኪ፡
 ደብተራ ፍጽምት ሰላም ለኪ፡
 እኅተ መላእክት ሰላም ለኪ፡
 ወእመ ኩሉ ሕዝብ ሰላም ለኪ፡
 እግዚእትነ ማርያም ሰላም ለኪ፡
 ሰላማዊት ሰላም ለኪ፡
 ቀደሰኪ ለማህደሩ ልዑል ሰላም ለኪ89፡
አብደረኪ ወኅረየኪ ከመ ትኩኒዮ ማኅደሮ ሰላም ለኪ፡
በአልባሰ ወርቅ ዑፅፍት ወኁብርት ሰላም ለኪ።
ክንፈ ርግብ በቡሩር ዘግቡር ሰላም ለኪ፡
ወገበዋቲሃኒ በሐመልማለ ወርቅ ማርያም ሥርጉት ሰላም ለኪ፡
ኆኅተ ምሥራቅ ወእሙ ለብርሃን ሰላም ለኪ፡
ትበርሂ እምፀሓይ ወትትሌዐሊ እምአድባር ሰላም ለኪ፡
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 90
ማርያም ኅርት ወክብርት ሰላም ለኪ፡
† ሰአሊ ለነ ኀበ እግዚእነ ወመድኃኒነ ኢየሱስ ክርስቶስ፡ ከመ
ያድኅነነ እመ ይመጽእ በስብሐተ አቡሁ ምስለ መላእክቲሁ
ቅዱሳን፡ እመ ያቀዉም አባግዐ በየማኑ ወአጣሌ በፀጋሙ፡
ያቁመነ በየማኑ ምስለ እስጢፋኖስ ሰማዕት ወዮሓንስ
መጥምቅ።ወምስለ ኩሎሙ ቅዱሳን ወሰማዕት ለዓለመ ዓለም
አሜን።


የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 91
ጸሎታ ለማርያም ወስእለታ ያድኅነነ እመዓተ
ወልዳ፡ጸሎታ ለማርያም ወስእለታ ለርእሰ ሊቃነ ጳጳስነ
እገሌ……ይዕቀቦ እመዓተ ወልዳ፡ ጸሎታ ለማርያም
ወስእለታ ለመፍቀሬ አምላክ…….ይዕቀቦሙ እመዓተ
ወልዳ፡ ጸሎታ ለማርያም ወስእለታ ለሕዝበ ክርስቲያን
ይዕቀቦሙ እመዓተ ወልዳ፡ ጸሎታ ለማርያም ወስእለታ
ለሀገሪትነ ኢትዮጵያ ይዕቀቦሙ እመዓተ ወልዳ።


የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 92
መልክአ ማርያም
1. ማርያምሰ ኃርየት መክፈልተ ሠናየ ዘኢየኅይድዋ ይእቲ ፀዓዳ ዘእምነገደ
ይሁዳ ሠረገላተ አሚናዳብ ንብረታ። በኅዳር ጽዮን “ሙሴኒ ይቤላ”
በል።
2. ሰላም ሰላም ለዝክረ ስምኪ ሐዋዝ፡ እምነ ከልበኔ ወቍስጥ ወእምነ
ሰንበልት ምዑዝ፡ ማርያም ድንግል ለብሲተ ዐቢይ ትእዛዝ፡ ይሥቅየኒ
ለለጽባሑ ወይነ ፍቅርኪ አዚዝ፡ ከመ ይሠቅዮ ዉኂዝ ለሠናይ አርዝ።
3. ሰላም ለሥዕርተ ርእስኪ ዘተንእደ ፅፍሮሁ፡ ለአቡኪ በከናፍሪሁ፡
ማርያም ድንግል ለእግዚአብሔር ጽርሑ፡ ለገብርኪ እግዚእትየ
ኢትኅድግኒ እላሁ፡ ከመ ኢይበሉኒ ፀር አይቴኑመ ምክሑ። 93
4. ሰላም ለርእስኪ በቅብዐ ቅዳሴ ርሑስ፡ አኮ አኮ በቅብዐ ደነስ፡ ማርያም ድንግል
ንጽሕተ ሥጋ ወነፍስ፡ ያንጽሓኒ እምነ ርኩስ በፍሕመ ቍርባኑ ቅዱስ፡ አዝዚዮ
ለሱራፊ ዘሰማይ ቀሲስ።
5. ሰላም ለገስኪ ዘጥቀ ይልሂ፡ እምሥነ ከዋክብት ወወርኅ ወእምሥነ ፀሐይ
መብርሂ፡ ማርያም ድንግል ፍናዋትየ ሠርኂ፡ በመዓልት ወበሌሊት ኢይርከበኒ
ጸናሒ፡ መሥገርተ አበሳ ዘይጠፍር ወግበ ዘይደሂ።
6. ሰላም ለቀራንብትኪ ደመናተ ብካይ እለ ኮና፡ ከመ አመ አሕመመ ወልደኪ
ቅንአተ ቀያፍ ወሐና፡ ማርያም ድንግል ለባሲተ ንጽሕ ወቅድስና፡ አስምዕኒ ነገረ
ጽድቅ ዘያስተፌሥሕ ሕሊና፡ ከመ አስተፍሥሐኪ ጥቀ ዘመልአክ ዜና።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 94
7. ሰላም ለአዕይንትኪ ዘተመሰላ አብያዘ፡ እለ ይፌጽማ ትእዛዘ፡ ማርያም
ድንግል እንተ ኢተአምሪ ጋዕዘ፡ ናዝዝኒ በንባብኪ እመ ልብየ ተከዘ፡
በሐብለ ሰቆቃዉ ጽኑዕ ኢይኩን እኁዘ።
8. ሰላም ለአዕዛንኪ እለ ሰምዓ ቃሎ፡ እግዚአብሔር እግዚእ ሶበ
ለገብርኤል ተመስሎ። ማርያም ድንግል ጽሕቅት ለተሣህሎ፡ ሶበ ለልብየ
እሳተ ኀዘን አሕለሎ፡ ያፅምአኒ እላ ነገርየ ኩሎ።
9. ሰላም ለመላትሕኪ በእሳተ አንብዕ እለ ዉዕያ፡ ጊዜ ሰቀሉ በኩረኪ
ዉሉደ ራኄል ወልያ፡ ማርያም ድንግል ለነብስየ ደብረ ምስካያ፡ አድኅነኒ
እምአፍ ደም ዘአናብስተ ሐቅል አርአያ፡ ከመ ማኅፈር ጠቢብ ወምእመን
ኬንያ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 95
10. ሰላም ለአዕናፍኪ መሳክወ ሠናይ መዓዛ፡ ይኄይስ ፈድፋደ እምፄና
ስኂን ዘጠረጴዛ፡ ማርያም ድንግል ለሕይወትየ ምርጉዛ፡ ሰዋስዉ ዘምድረ ሎዛ እንተ ርእየኪ ወሬዛ፡ አመ ዕለተ ፍዳ ኩንኒ ቃዉመ ወቤዛ።
11. ሰላም ለከናፍርኪ ከመ ፍሕሶ ቀይሕ፡ ቅዳሴ ወንጽሕ፡ ማርያም
ድንግል ኆኃተ ጽባሕ፡ ባልሕኒ እምነ ወይሌ ወአንግፍኒ እምላህ፡ እስመ
ለልብየ ኀዘኑ ብዙኅ፡፡
12. ሰላም ለአፍኪ ዘሰዐመ ርስነ፡ እንዘ አበ አዕሩግ ዉእቱ በጊዜ ኮነ ሕፃነ፡
ማርያም ድንግል ዘትፄንዊ ስኅነ፡ ኅፍረተ አበሳ ሶበ ገጽየ ተከድነ፡
ለናዝዞትየ እሙ ብጽሒ ፍጡነ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 96
13. ሰላም ለአስናንኪ ሐሊበ ዕጐልት ዘተዛወጋ፡ ወመራዕየ ቅሩፃተ እለ እምሕፃብ
ዐርጋ፡ ማርያም ድንግል ለደብተራ ስምዕ ታቦተ ሕጋ፡ አፍቅርኒ እንበለ ንትጋ
ለብእሴ ደም ወሥጋ፡ ዘየዐቢ እምዝ ኢየኀሥሥ ጸጋ።
14. ሰላም ለልሳንኪ ሙኃዘ ሐሊበ ወመዓር፡ ዘተነብዮ ወፍቅር፡ ማርያም
ድንግል ወለተ ድኁኃን፡ አድባር፡ ኅብእኒ እምዐይነ ፀር ወአንጽሕኒ እምነዉር፡
እስመ ተስፋየ አንቲ በሰማየ ወምድር። ሰላም ለቃልኪ እምአስካለ ወይን
ጥዑም፡ ወእምድምፀ ናብሊስ አዳም ዘያረስዖ ለሕማም፡ ማርያም ድንግል
ዘብርሃነ ሕይወት ተቅዋም፡ እመ ተሀዉከ በላዕለየ ማዕበለ ዝንቱ ዓለም፡ ከመ
ያርምም ገሥፂዮ መሓሪት እም።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 97
15. ሰላም ለእስትንፋስኪ ዘመዓዛሁ ሕይወት፡ ከመ መዐዛ ዕፅ ኅሩይ
ዘዉስተ ገነት፡ ማርያም ድንግል ቤተ ቅድሳት፡ጽንሕኒ ዉስተ ሠናይ
ወሠዉርኒ እሞት፡ በአክናፍኪ ርግብየ ኅሪት።
16. ሰላም ለጉርዔኪ ሠናይ እምወይን፡ በከመ ይቤ ሰሎሞን፡ ማርያም
ድንግል ለባሲተ ዐቢይ ብርሃን፡ ክድንኒ ገርዜነ ጸጋ ኢያዕፅበኒ ዕርቃን፡
ዘኢአነምዎ ጠቢባን በኪን።
17. ሰላም ለክሳድኪ ቃማ ንጽሕ ዘዐነቀ፡ ከመ አዋልድ አኮ ብሩረ
ወወርቀ፡ ማርያም ድንግል ዘተመሰልኪ ማዕነቀ፡ ሕይወትየ በንዝህላል
እመ ተሠልጠ ወኅልቀ፡ ወስክኒ ክራማተ እስከ እገብር ጽድቀ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 98
18. ሰላም ለመታክፍትኪ እለ ግኁሣት እማንቱ፡ ለጌጋይ እምነ አርዑቱ፡
ማርያም ድንግል ለሆሤዕ ሠርጐ ትርሲቱ፡ በልኒ እግዝእትየ ጸሕቀ
ሕሊናየ ዝንቱ፡ ፍኖተ የማን ይምራሕከ ወተአኰት ቦቱ።
19. ሰላም ለዘባንኪ እምዘባነ ኪሩብ ዘዐብየ፡ ሐዚሎ እሳተ ወእምርስነ ነዱ
ኢዉዕየ፡ ማርያም ድንግል ፈጻሚተ ኩሉ ጻሕቅየ፡ ሀብኒ እግዝእትየ
ዘተመነይኩ ሠናየ፡ እንበለ አፅርዖ ፍጡነ በጺሐኪ ዝየ።
20. ሰላም ለእንግድዓኪ ለእሳተ መለኮት ምርፋቁ፡ ማርያም ድንግል
ለነዳይ ንዋየ ወርቁ፡ እመ ነገደ ርኅቀ ወሖረ ዕራቁ፡ ኢያኅዝኖ ሲሳይ
እስመ አንቲ ስንቁ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 99
21. ሰላም ለኅፅዊተ ለጥበበ ሰማይ ምዕራፋ፡ ዘኢትረከብ ሱታፋ፡ ማርያም
ድንግል ጸጋዊተ ሰላም ወተስፋ፡ ኩንኒ እግዚእተየ ቅድመ ፀርየ ሐገፋ፡
ከመ ዖፍ አፍኅርቲሃ ትሤዉር በክንፋ።
22. ሰላም ለአእዳዉኪ እሳተ መለኮት እለ ገሠሣ፡ አውቃፈ ብሩረ ወወርቅ
ለሥርጋዌሆን ኢኅሠሣ፡ ማርያም ድንግል ለመካን ህንባበ ከርሣ፡
አንጽሕኒ እግዝእትየ ለፍትወተ ዓለም እምርኩሳ፡ በዲበ ሥጋየ ኢትንበር
ነጊሣ።
23. ሰላም ለመዛርዕኪ ዘተረሰያ ኃይለ፡ ከመ ይፁራ ነበልባለ፡ ማርያም
ድንግል እንተ ኅጣእኪ መምሰለ፡ ኃጢአትየ ለገብርኪ ከመ ፈድፈደ
ተለዐለ፡ ከመ ጥቅም ዘባቢል ረስዩ ንኁለ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 100
24. ሰላም እብል ለኩርናዕኪ እዌድሶ፡ ለእሳተ መለኮት በላዒ አምጣነ ኮነ
ትርአሶ፡ ማርያም ድንግል ምዕዝት ዘእምአንክሶ፡ ህልዊ ደርገ ምስሌየ
እንዘ አልብኪ ተግኅሦ፡ ለሕሊና ልብየ ወትረ እንግርኪ ማኅሠሣ።
25. ሰላም ለእመታትኪ እለ ጸንዓ ይፍትላ፡ ሜላተ ወወርቀ በናዝሬት
ወበገሊላ፡ ማርያም ድንግል ለዮዲት ጥበበ ቃላ፡ ብጽሒ በሠረገላ
ንትመሐል መሐላ፡ ከመ ታኅድርኒ በብሔር ዘተድላ።
26. ሰላም ለእራኃትኪ እለ ስፉሐት ለመጥዎ፡ ማርያም ድንግል እስእለኪ
በተስፋዎ፡ ከመ እክሀል በበ ፆታሁ ስብሐታተኪ ዜንዎ፡ ለገብርኪ ዓብድ
ምልእኒ ለብዎ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 101
27. ሰላም ለአፃብዕኪ እምእራኃ እዴኪ እለ ሠረፃ፡ እምኁልቈ ሠላድ
ወስብዕ እንዘ ኢየሐፃ፡ ማርያም ድንግል ደብረ ኤልያስ ነቢየ ፋጻ፡
ዕቀብኒ በረድኤትኪ እምነ እርዌ ዘኆፃ፡ ህየንተ ሠናይ ለሰብእ ዘይሁብ
ዐመፃ።
28. ሰላም ለአፅሁብ እዴኪ መልዕልተ አፃብዕ እለ ሠረቃ፡ በበሕቅ ዘልፈ
እንዘ ይልኅቃ፡ ማርያም ድንግል ማኅቶትየ በውስተ ጣቃ፡ ኢትሰድኒ
ለገበርኪ ለዓመትየ በንፍቃ፡ ዝንቱ ውእቱ ለልብየ ጻሕቃ።
29. ሰላም ለአጥባትኪ እለ አውኃዛ ፍጽመ፡ ድንግልናዌ ሐሊበ ዉስተ አፈ
አምላክ ቅድመ፡ ማርያም ድንግል እንተ አምጻእኪ ሰላመ፡ ኅክታመ፡
ዘእንበሌኪ ኢየኅሥሥ እመ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 102
30. ሰላም ለገቦኪ ዘሐመልማለ ወርቅ ክዳኑ፡ በከመ ዳዊት ይዜኑ፡ ማርያም
ድንግል ለያቆብ ሞገሰ ሥኑ፡ በልኒ እግዝእትየ አፈቅረከ አኮኑ፡ እንዘ
ረዳኢትከ አነ ዘይክለከ መኑ።
31. ሰላም ለከርሥኪ ዘአፈድፈደ ተበፅዖ፡ እምታቦተ ሙሴ ነቢይ ለጽሌ
ትእዛዝ ዘየኀብኦ፡ ኣምርያም ድንግል ጊዜ ጽዋዕኩኪ በአስተብቍዖ፡
ለፀርየ ብእሴ ዐመፃ ኃይለ ዚአኪ ይጽብዖ፡ እስከነ ያስቆቁ ጥቀ ድኅሪተ
ገቢኦ።
32. ሰላም ለልብኪ እምነ በቀል ርኅቅ፡ እምጥነ ዐረብ ወሠርቅ፡ ማርያም
ድንግል ገነት ኅሩያን ደቂቅ፡ ክድንኒ ልብሰ ከብካብ ለቅኑይኪ ዕሩቅ፡
ከመ ጽጌሁ ዘወርቅ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 103
33. ሰላም እብል ለኩልያትኪ ክልኤ፡ ዘቅብዐ ክህነት ቀርን ወዘወይነ
ትፍሥሕት ግምዔ፡ ማርያም ድንግል ብልኒ ቅድመ ጉባኤ፡ ሕፃንየ
በእንቲአየ ይከዉነከ ረዳኤ፡ እመራደ ፀርከ ሕቀ ኢትፍራህ
ትንሣኤ።።
34. ሰላም ለሕሊናኪ ሐልዮ ሠናያት ልማዱ፡ ወገበረ ምሕረት
መፍቅዱ፡ ማርያምን ድንግል ለዳዊት ወለተ ወልዱ፡ ንዝሕኒ
በአዛብኪ ዘይትረከብ ዘመዱ፡ ወበማየ ሕይወት ሕፀብኒ እምበረደ
እፃዕዱ።
35. ሰላም ለአማዑትኪ ነበልባለ ኅዘን ዘአውዐየ፡ እመ ወዐለ ወልዲኪ
ስቄለ በቀራንዮ፡ ማርያም ድንግል ፀምረ ጠለ ዘተነበዩ፡ ጌጋይየ
አስተርአዮ እንተ አልብኪ ተፈልዮ፡ በሥርዐተ ካህን ላዕሌየ አንኂ
ጸልዮ።
36. ሰላም ለንዋየ ዉሥጥኪ አምሳለ ንዋያ ለደብተራ፡ ስብሐተ ልዑል
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 104
- ዘይሤዉራ፡ ማርያም ድንግል ትምክሕተ ደቂቃ ለሣራ፡ ባልሕኒ
ወለተ ቅስራ ለዓለመ ጽልመት እምፃዕራ፡ እስመ መቅዓን ወጠዋይ
ምሕዋራ።
37. ሰላም ለንዋየ ውሥጥኪ አምሳለ ብዋያ ለመቅደስ፡ ንዋይኪሰ
ኢየሱስ ክርስቶስ፡ ማርያም ድንግል ዘገዳመ ሲና ጳጦስ፡ ከመ
ያነቅሖ ለልበ ዘፋኒ ናብሊስ፡ ፍቅርኪ ያንቅሐኒ በሥጋ ወነፍስ።
38. ሰላም ለኅንብርቲኪ ከመ ማዕከክ ርእየቱ፡ ዘኢየዓርቅ
እምቱስሕቱ፡ ማርያም ድንግል ለካህን ዕፀ ኅርየቱ፡ ከመ ኢይኩን
ፅሩዐ ንባበ አፍየ ዝንቱ፡የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት በጽዋዐ ኪሩብ ደዩዮ ወሡጢዮ ሎቱ።105
39. ሰላም ለማኅፀንኪ ለእግዚአብሔር ማኅፈዱ፡ ዘሐነፀኪ የማነ እዱ፡
ማርያም ድንግል ማዕዝት ዘእምናርዱ፡ ኅቤኪ ያንቀዐዱ ለረኪበ
ኩሉ ምፍቅዱ፡ ምስለ ካልኡ ዐይንየ አሐዱ።
40. ሰላም ለማዕፀንኪ ለእግዚአብሔር ዘውጉ፡ ብዑድ ሥርዐቱ
ወፍሉጥ ሕጉ፡ ማርያም ድንግል ለአስካለ ሕይወት ሐረጉ፡ በልኒ
እግዝእትየ ኃጢአተከ ኀደጉ፡ ወመኃልየከ ስማየ አዕረጉ።
41. ሰላም እብል ለድንግልናኪ ዕፅው፡ እንተ እምኔሁ ሠረቀ ፀሐየ
መለኮት ኅትው፡ ማርያም ድንግል ዘሥነ ንጽሕኪ ፍትው፡ ለኅዲር
በበፍናዉ በአህጉር ወበድው፡ ዕቀኒ ወለቶሙ ለኄራን አበዉ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 106
42. ሰላም ለሐቌኪ በትረ ሌዋዊ ሣዉዕ፡ ዘኢሐፀነኪ ጠል ወዘኢ ሠቀየኪ
ነቅዕ ፡ ማርያም ድንግል እግእእተ መላእክት ወሰብእ፡ ሰድኒ ብሔረ
ፍግዕ በትንባሌኪ ባቍዕ፡ ምስለ ኅሩያንኪ ደርገ አበሉ በስንዕ።
43. ሰላም ለአቍያጽኪ እለ ይነብራ ድርገተ፡ እምነ አብራክኪ ላዕለ
ወእምነ ሐቌኪ ታሕተ፡ ማርያም ድንግል እንተ ኢተአምሪ ርስሐተ፡
ጽባሐ ወምሴተ ኩሎ ዕለተ፡ ዘይስማዕ ምሕረተኪ ግብሪ ሊተ።
44. ሰላም ለአብራክኪ በስብሐተ ልዑል ዘአስተብረካ፡ እምአመ ወሀቡኪ
ብፅዐ ውስተ አሪታዊት ታዕካ፡ ማርያም ድንግል መንበር ዘአብነ ፔካ፡
ጊዜ ስደቶሙ ለኃጥአን እምዐፀደ ዐባይ ፋሲካ፡ ፄውዉኒ መንገሌኪ
እኩንኪ ምህርካ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 107
45. ሰላም ለአእጋርኪ እለ ፃመዋ በረዊፅ፡ እምቤተ ልሔም ዘይሁዳ እስከ ምድረ
ግብጽ፡ ማርያም ድንግል ሥርዓተ ነበልባል ዕፅ፡ ለኅዲር በቤተ ናሕስ እንተ
መልዕልተ ኰኩሕ ህኑጽ፡ አጥብብኒ በተግሣፅ ወሡቅኒ እምዳኅፅ።
46. ሰላም እብል ለዘዚአኪ ሰኰና፡ ዘኢድኅፀ በውስተ ፍና፡ ማርያም ድንግል
ትእምርተ ኪዳን ቀስተ ደምና፡ አምዕዝኒ በዕፍረትኪ ወጸግውኒ ጥዒና፡ በከመ
ትገብር እምለንዑስ ሕፃና።
47. ሰላም ለምከየድኪ እለ ረከቦን መከራ፡ እምፍርሃተ ቀተልት ሐራ፡ እንበለ
አሣእን አመ ሖራ፡ ማርይም ድንግል ታቦተ ቃለ ጽድቅ መንፈቀ ዕሥራ፡ ዕጐላት
እምዕጐሊሆን ከመ ኪያኪ አፍቀርኩኪ አፍቅርኒ እምይእዜ ለግሙራ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 108
48. ሰላም እብል ዘአእጋርኪ አፃብዐ፡ ሐሳበ ኁልቆን ዘኮነ ምስለ ስድስ
ርብዐ፡ ማርያም ድንግል ዘተሰመይኪ ምሥዋዐ፡ በረዊፅ ወብጉጉአ
አፍጥኒ መጺአ፡ ሶብ አፋየ ስመኪ ስውዐ።
49. ሰላም ለአፅፋረ እግርኪ ዘኢፈቀዳ ለሥርጋዌ፡ ጥምዐታተ ሕምር
ምድራዌ፡ ማርያም ድንግል ሐውልተ ስምዕ ዘወልደ ነዌ፡ ሡቅኑ
እምትንታኔ ወባልሕኒ እምአርዌ፡ ላዕለ እምየ ዘአምጽአ ደዌ።
50. ሰላም ለቆምኪ በቀልተ ዘተመስለ፡ ኅበ ሙኅዘ ማይ ዘበቈለ፡
ማርያም ድንግል እስእለኪ ስኢለ፡ ኢይረድ ታሕቲተ ምጥቅኒ ላዕለ፡
ኢረከብኩ በርኅራኄ ከማኪ ዘብዕለ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 109
51. ሰላም ለመልክዕኪ ዘተሠርገወ አሜረ፡ ዘያበርህ ወትረ፡ ፍቅርትየ አንቲ
እንተ ታበድሪ ፍቅረ፡ አርእይኒ ገጸ ዚአኪ ማርያም ምዕረ፡ ዘኢይሰምዖ
ካልእ እንግርኪ ነገረ።
52. ሰላም ለፀአተ ንፍስኪ እንበለ ፃዕር ወፃማ፡ ለነቢር ዘልፈ በየማነ
ወልድኪ ፌማ፡ ማርያም ድንግል ክልልተ ሞገሰ ወግርማ፡ አጽንዒ
በረድኤትኪ ለሕይወትየ ድካማ፡ እምሕይወተ ኄራን አበው ኢታሕ ጽጺ
ዐቅማ።
53. ሰላም እብል በድነ ሥጋኪ ጽሩየ፡ ዘተመሰለ ባሕርየ፡ ኣርያም ድንግል
ዐፀደ ወይንየ፡ ንስቲተ ለዕበይኪ እንተ አቅረብኩ ግናየ፡ ኢይትኅደግ ዲበ
ምድር ምሥጢ ሰማየ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 110
54. ሰላም ለግንዘተ ሥጋኪ በእደ ሐዋርያት አርጋብ፡ በአፈወ ዕፍረት
ቅድው ዘሐሳበ ሤጡ ዕፁብ፡ ማርያም ድንግል ወለተ ኅሩያን ሕዝብ፡
ረሰይኩኪ እግዝእትየ ህየንተ እም ወአብ፡ ይኅፅነኒ ከመ ጥብ ፍቅርኪ
ሐሊበ።
55. ሰላም ለመቃብርኪ ለጌቴሴማኒ በመርኅባ፡ እንተ ይእቲ ለኢየሩሳሌም
ቅሩባ፡ ማርያም ድንግል ለሀገረ መንግሥት ርግባ፡ ትትሜጦ ወርቅ
እምአፌር ወጸበለ አፈው እምበሳ፡ ጌቴሴማኒ ለሥጋኪ ምስካባ።
56. ሰላም ለመቃብርኪ ለኢየሩሳሌም በአድያማ፡ እንተ ይእቲ ጌቴሴማኒ
ስማ፡ ማሪያም ሰንበተ ዕረፍተ ጽዑራን እምፃማ፡ አመኅደረ ላዕለኪ ፀሐየ ቅዱሳን ዘራማ፡ ኃይለ ልይለ ጸለለኪ በመንክር ግርማ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 111
56. ሰላም ለፍልሰተ ሥጋኪ መካነ ፍሥሓ ምጡቀ፡ በአእባነ ባሕርይ
በተነድቀ፡ ማርያም ድብተራ እንተ ኢትትከደኒ ሠቀ፡ ጽሒፈ ውዳሴኪ
እምኪ ኅልቀ ሶበ ኮነ ጥቀ፡ ዝናመ ክረምት ቀለመ ወሰማይ ረቀ።
57. ሰላም ለፍልሰተ ሥጋኪ ወለተ ንጉሥ ይሁዳ፡ ወለተ ሌዊ እኁሁ
ዘሀብተ ክህነቱ አግዳ፡ ማርያም ድንግል ምዕዝት ዘእምስጌ ረዳ፡ በጽሒፍ
ኢይፌጽሞ ለስብሐትኪ እንግዳ፡ እመ ኮነ በቅድሜየ ስፍሐ ምድር
ሠሌዳ።
58. ሰላም ለፍልሰተ ሥጋኪ ደባትረ ብርሃን ኅበ ተተክሉ፡ ለገነተ ጽባሕ
በማእክሉ፡ ውድስት አንቲ ወስብሕት በአፈ ኩሉ፡ እምነ ጻድቃን
ዘታሕቱ ወእምትጉሃን ዘላዕሉ፡ ማርያም ለኪ ስብሐተ አደሉ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 112
59. በዝንቱ ቃለ ማኅሌት ወበዝንቱ ይባቤ፡ ለዘይስእለኪ ብእሲ ጊዜ ረከቦ
ምንዳቤ፡ ማርያም ዕንቁየ ክርስቲሎቤ፡ ወምዕዝተ ምግባር እምከርቤ፡
ዘጸገየ ማኅፀንኪ አፈወ ነባቢ።
60. ስብሓት ለኪ ማርያም በኁልቈ ኩሉ ሥዕርትየ፡ ስብሐት ለኪ ማርያም
በኁልቈ ኩሉ ዘተርአየ፡ ስብሐት ለኪ ንግሥትየ በኁልቈ ኩሉ
ዘኢያስተርአየ፡
61. ስብሐተ ድንግልናኪ ዘልፈ ይነግር አፍየ። እግዚአብሔር ኅቤኪ ፈነወ
ቃሎ፡ ገብርኤልሃ አስተማሲሎ፡ ማርይምአምላክ ዘወለድኪ በተደንግሎ፡
ሰላም ሰላም ወሰላም እብሎ፡ ለመልክዕኪ ፈጺምየ ኩሎ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 113
62. ለዘኢያፈቅረኪ እግዚትየ ማርያም ውኩፈ ኢይኩን
ጽሎቱ፡ ይትገዘም ኑኅ ዓመቱ ወይጥፋእ በከንቱ፡ በአፈ
መላእክት ወስብእ ይትረገም ለለሰዓቱ፡ ዘአስተማሰሎ
በተውኔት ለማኅሌተ ንግሥኪ ዝንቱ፡ ጌጋዩ ወኃጢአቱ
ኢይትኃደግ ሎቱ። ኦ እግዝእትየ ማርያም ዕቀብኒ ወአድኅንኒ እመከራ ሥጋ ወነፍስ ሊተ ለገበርኪ፡ ሊተ ለአመትኪ።


የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 114
መልክአ ኢየሱስ
1. ኢየሱስ ኢየሱስ ኢየሱስ ክርስቶስ ዘሠረፅከ ኢምቤተ ሌዌ፡ ኮሬባዊ
መለኮታዊ፡ ቃል ሰማያዊ እም ድንግል ተወልደ።
2. ሰላም ለዝክረ ስምከ ስመ መሓላ ሰኢይሔሱ፡ ዘአንበረ ቅድመ
እግዚአብሔር በአትሮንሱ፡ ኢየሱስ ክርስቶስ ለዳዊት ባሕርየ
ከርሡ፡ አክሊለ ስምከ እንዘ ይትቄጸል በርእሱ፡ አህጉረ ፀር ወረሰ
ኢያሱ።
3. ሰላም ለሥዕርተ ርእስከ ዘሥሙር አብቋሉ፡ ወጽፋቅ ጥቀ ለአርዘ
ሊባኖስ አምሳለ ቄጽሉ፡ ኢየሱስ ክርስቶስ ሊቀ ካህናት ዘላዕለ ኩሉ፡
ይጸሐፍ በልሳንየ ለውዳሴከ ፈደሉ፡ ኢይትኃደግ ዲበ ምድር ንባቡ
ወቃሉ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 115
4. ሰላም ለርእሰከ በመንበረ ክሳድ ዘተሣረረ፡ እንዘ ማእሰ ሥጋ ይለብስ ወእንዘ
ይትገለበብ ጸጉረ፡ ኢየሱስ ክርስቶስ ከመ ቃልከ ነገረ፡ ይወርሱ በእንቲአከ ንዳያነ
ዓለም ክብረ፡ ወቀደምትኒ ይከዉኑ ድኅረ።
5. ሰላም ለገጽከ እም ሥነ ኦርይሬስ ስቡሕ፡ ወፍሡሕ ከመ ወርኅ ዘአሜገሃህ፡
ኢየሱስ ክርስቶስ ታቦተ ሕይወቱ ለኖኅ፡ ኅብአኒ እግዚኦ በውሣጤከ ስፋሕ፡ ማየ
ኩነኔ አመ ዘንመ አይኅ።
6. ሰላም ለቀራንብቲከ ከመ ክልኤ ክንፈ ኪሩብ፡ እለ ይጸልላ ወትረ አዕይንቲከ
ዘርግብ፡ ኢየሱስ ክርስቶስ እደ መዝራእቱ ለአብ፡ አስተጋበ ውስተ ልብየ
አቅማሐተ ኩሉ ጥበብ፡ ከመ ጽጌያተ ዘገዳም ያስተጋብእ ንህብ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 116
7. ሰላም ለአዕይንቲከ ከመ ምሉዕ ምዕቃለ ማይ፡ እለ ይትረአያ ወትረ
በመንበረ መጽሔት ርሡይ፡ ኢየሱስ ክርስቶስ መስተሥርየ ኩሉ ጌጋይ፡
ንዝኅኒ እግዚኦ በአዛብከ ሠናይ፡ ወአፃዕድወኒ እምበረድ ጽሩይ።
8. ሰላም ለአዕዛኒከ ጽልዋተ እለ ኮና፡ አምኅ ነገር ያብኣ ለመኮንነ ውሥጥ
ሕሊና፡ ኢየሱስ ክስቶስ ዘያዕቆብ ዓምደ ደመና፡ ምርሐኒ እግዚኦ ኅበ
ይትፈቀድ ፍና፡ በዓመተ ርስዐን ወድካም ኢይርአይ ሙስና።
9. ሰላም ለመላትሒከ እለ ይፈርያ አፈዋተ፡ ከመ ርኄ አፈው ዘይፄኑ ርኁቀ
ፍኖተ፡ ኢየሱስ ክርስቶስ እስመ አበ ንፍስየ አንተ በሎሙ ለመላእክት
ተፈሥሑ ሊተ፡ ረከብክዎ ለወልድየ በከንቱ ዘሞተ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 117
10. ሰላም ለአዕናፈከ መሳክወ ፄና ወአናቅጽ፡ እለ ውዱዳት እማንቱ
ማእከለ ክልኤ አብይጽ፡ መልአከ ሕይወትየ ክርስስቶስ አስተሪየኒ በገጽ፡
ናሁ ተመሠጥኩ በጣዕመ መስቀልከ ዕፅ፡ ወተነደፍኩ በፍቅርከ ሐጽ።
11. ሰላም ለከናፍሪከ ሙኃዛተ ከርቤ ሐዋዝ፡ እምጽጌ ገዳማት ኩሎን
ዘፄናሆን ምዑዝ፡ ኢየሱስ ክርስቶስ በግዐ ይስሐቅ እኁዝ፡ ይተከዐው
ዉስተ አፋየ ከመ አዜባዊ ውኂዝ፡ ነቅዐ ገቦከ በኩናት ርጉዝ።
12. ሰላም ለአፍከ ለዮሐንስ ዘስዐሞ፡ ንጽሐ ሕሊናሁ ወልቡ ለዓይነ
ፍትወትከ ሶበ አደሞ፡ ኢየሱስ ክርስቶስ መፍቀሬ የዋሃት እምሃት እምተ
ቀይሞ፡ ጸግወኒ ማዕፆ አፍ እንተ ይእቲ አርምሞ፡ ለትዕግሥትካ ከመ
አእምር ዐቅሞ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 118
13. ሰላም ለአስናኒከ አይተ አዕናቍ እለ ተሰክዓ፡ በፈትለ ሥጋ ወደም
እስከ ሥረዊሆን ጸንቦ፡ ኢየሱስ ክርስቶስ ዘተሰመይከ ምሥዋዐ ከርስየ
ርኅበ እግዚኦ ወውሣጤ ጉርዔየ ጸምአ ፡ እንበለ ኩነኔ ሀበኒ ሥጋከ
መብልዐ።
14. ሰላም ለልሳንከ በደብረ ታቦር ዘአልኆሰስ፡ ለብርሃን ዐቢይ እስከ
ጽላሎቱ ተሐውሰ፡ ነበልባለ እሳት ክርስስቶስ ዘተዋሐድከ ጳጦስ፡ በዋዕየ
ፍቅርከ ከመ ሥጋወ አእዋም የብሰ፡ ውሣጤ ሕሊናየ ነደ ወልብየ ጤስ።
15. ሰላም ለቃልከ እማእሠሪሁ ዘፈትሖ፡ ለፍቅር አልአዛር ኃይለ ሥልጣን
ሞት ድኅረ ሞቅሖ፡ ኢየሱስ ክርስቶስ ንጉሥ ሰላም ወተራኅርኆ፡ አባ
ወአቡየ እሴብሐከ ሰብሖ፡ ለአንቀጽከ ጸግወኒ መርኆ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 119
16. ሰላም ለእስትንፋስከ እስትንፋስ ላህብ ምውቅ፡ ጊዜ ፍና ሠርክ
ዘነፍሐ ገነተ ኅሩያን ደቂቅ፡ ኢየሱስ ክርስቶስ ጠፈረ ሃይማኖት
ወጽድቅ ይትወኅውኁ ከዋክብት በአየርከ ምጡቅ፤ ወያንበሰብሱ
ደመናት በዐረብ ወሠርቅ።
17. ሰላም ለጉርዔከ በጽምአ ፍቅረ ሰብእ ሐማሚ፡ እስከ ስቴ ሐሞት
ጥዕመ ወዘወይነ ትፍሥሕት ከራሚ፡ ኢየሱስ ክርስቶስ መምህረ
ጳዉሎስ ዘብንያሚ፡ አመ ነሥአ ማኅተመ ጸጋ እንዘ ስመከ ይሰሚ፡
አልቦ አይሁድ ወአልቦ አረሚ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 120
18. ሰላም ለክሣድከ ግብረ መንፈስ ቅዱስ ኬኒያ፡ አዳም ሥና ወመንክር ላህያ፡
ኢየሱስ ክርስቶስ ነቢይ ወሓዋርያ፡ አመ ወፅአ ስሙዓቲከ በአድያመ ኩሉ ሶርያ፡
ብፁዓት አዕይንት ኪያከ ሶርያ፡ ብፁዓት አዕይንት ኪያከ ዘርእያ።
19. ሰላም ለመትከፍትከ ከመ ልብሰ ክህነት ለጉዮ፡ ጊዜ ፀአተ ፍትሕ ዘፆረ አርዑተ
መስቀል በቀራንዮ፡ ኢየሱስ ክርስቶስ በግዐ መድኅኒት ወአስተሥርዮ፡
አስተዳሎከ ለርእስከ ውስተ ዐፀደ ግፍዕ ተርእዮ፡ ወኩሎ በዘይደሉ አቅደምከ
ሐልዮ።
20. ሰላም ለዘባንከ እመለኮቱ ዘኢተዐርቀ፡ እንዘ በአፍአሁ ይትዌከፍ ጥብጣቤ
ሕማማት መጽዕቀ፡ ጉንደ ሐረገ ወይን ክርስቶስ እንተ ትፀውር አዕፁቀ፡በቤተ
ከብካብ ጊዜ ትገብር ምርፋቀ፡ ለአስካልከ ረስየኒ ዝቀ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 121
21. ሰላም ለእንግድዓከ ቀላየ ልቡና ወአእምሮ፡ በሐመረ ፍትወት
ወጻሕቅ ልበ ጠቢባን ዘኢሰፈሮ፡ ኢየሱስ ክርስስቶስ ኂሩት
ወተፋቅሮ፡ ሶበ ይገሥሥ ሕልናየ ለመንዲልከ ዘፈሮ፡ ንቅዐ
ኅጢአትየ ለገበርከ እምድሩ ይሠሮ።
22. ሰላም ለኅፅንከ ምርፋቀ በረከት ወሣህል፡ ዘአስመከ ቦቱ ወልደ
ዘበዴዎስ ድንግል፡ ኢየሱስ ክርስቶስ ሃይማኖትየ ወንጌል፡ ከመዕፀ
ሐምል ስፍሕተ አዕፅቅ ወቄጽል፡ ብዙኅተ አዕዋፈ አጽልሎተ ተክል።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 122
23. ሰላም ለአኢዳዊከ ጽቡረ እለ ገብራ፡ በምራቀ አፍከ ቅዱስ አዕይንተ
ዕዉር ይፍጥራ፡ ትምህርተ ኅቡአት ክርስቶስ ዘትትነገር ኢምጵርስፎራ፡
ነገስታት በእንቲአከ ይገድፋ ጌራ፡ ወዕጠቆሙ ይፈትራ።
24. ሰላም ለመዛርዒከ ከመ ቀስተ ብርት ጽኑዕ፡ እለ ያነትዓ ፀረ አመ ዕለተ
መንፈስ ወጸብዕ። ኢየሱስ ክርስቶስ ጠረጴዛየ ምሥዋዕ፡ አስትየኒ ማየ
ሕይወት ኢመስቀልከ ጽዋዕ፡ ዘእንበሌሁ ኢይድኅን ሰብእ።
25. ሰላም ለኩርናዕከ ኩርናዐ ክቡድ አንበሳ፡ ዘቀጥቀጠ ኩሎ አርእስተ
ሥቡሐን እንስሳ፡ ኢየሱስ ክርስቶስ ሞገሰ ዳንኤል ነቢየ ሱሳ፡ ድኅረ
ተፈጸመ ሱባዔ ሰንበታት ስሳ፡ በምጽአትከ ተኅትመ አበሳ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 123
26. ሰላም ለእመትከ መስፈርተ መዛርዕ ወእድ፡ እስከ ጽንፈ መስቀል
በሐብል ዘስሐብዎ አይሁድ፡ ኢየሱስ ክርስቶስ እምነ አእላፍ ውሉድ፡
ኅድፈኒ ብጥበብከ እምተሠጥሞ ጌጋይ ክቡድ፡ ናሁ በላዕሌየ ተንሥኤ
ሞገድ።
27. ሰላም ለእራኅከ መክፈልተ ሕማማት ሱቱፍ፡ ወቅንዋቲሁ እኤምኅ
በአፍ፡ ኢየሱስ ክርስቶስ በላዕለ ቅዱሳን ዕሩፍ፡ ይፀንስ ውስተ ከርሥየ
ዘርአ ቃልከ መጽሐፍ፡ ፀዳለ እምፀዳል ከመ ትፀንስ ዖፍ።
28. ሰላም ለአፃብዒከ አፃብዐ አዳም ዘተኬነዋ፡ ወነቀላ ዐፅመ በእንተ
ሕይወታ ለሔዋን፡ ኢየሱስ ክርስቶስ አመ ተለዐልከ እምድረ ፄዋ፡ ለገነተ
ጽድቅ ዘእደ ሱራፈ ዐፀዋ፡ ቤዛ ኀጢአን ኩሎሙ ደምከ አርኅዋ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 124
29. ሰላም ለአፅፋረ እዴከ ዘኅበሪሆን ፀዐዳ፡ በምግባር ወግእዝ እለ
ይትዋሐዳ፡ ኢየሱስ ክርስቶስ ምስፍና አባሉ ለይሁዳ፡ ለመንግሥትከ
ስፋኒት እንዘ ይትመሐለሉ ዐዉደ፡ ሰብአ ሰገል አወፈዩ ጋዳ።
30. ሰላም ለገቦከ ዐዘቅተ ሥጋዌ ፍሉሕ፡ እንተ እምኔሁ ተውህበ ፈልፈለ
ቅዱሳት ወንጽሕ፤ ኢየሱስ ክርስቶስ ዘኢሳይያስ መካሕ፡ አመ
አስትርአይከ በልብሰ ባሦር ቀይሕ፡ መልአከ ሞት ተሠጥመ በላህ።
31. ሰላም ለከርሥከ ዘኢትፈተን መዝገቡ፡ ም ዕመቁ ወሚ ራኅቡ፡ ኢየሱስ
ክርስቶስስ ለወንጌል ንግሥከ ባሕር አስትአ በረከት ወሀቡ፡ ወእለ
የኀድሩ
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 125
- ዲበ የብስ አምኅ አቅረቡ። ሰላም ለልብከ ቅሩበ ኩልያት ምንታዌ፡
እንተ ያንሰሐስሕ ቦቱ መንፈስ ሕሊናከ ኅበ ህላዌ፡ ኢየሱስ ክርስቶስ
ፍጹመ ትስብእት ወሥጋዌ፡ በቃለ እንቲአከ አመ ትትፍታህ ነነዌ፡
ውስተ መቅደስከ ረስየኒ ሠርዌ።
32. ሰላም ለሕሊናከ ዘይሔሊ ሠናያተ፡ ለውሉደ ሰብእ ምሕረተ፡
ክርስቶስ ብርሃን ዘአስሰልከ ጽልመተ፡ ላዕለ ኪሩቤል ነቢረከ
ዘትሬኢ ቀላያተ፡ ስብሕኒ ወልዑል አንተ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 126
33. ሰላም ለኅንብርትከ ማእከለ ጠባይዕ ዘተመልአከ፡ በኩሉ ቱስሕቱ እንዘ
ይትሜስል ማእከከ፡ መንግሥተ ሰማያት ክራስቶስ ከመ ዮሓንሰ ሰበከ፡ በሐፍ
ወበድካም እለ አሥመሩ ኪያከ፡ ዲናረ ሃይማኖት ነሢኦሙ የአትው ሠርከ።
34. ሰላም ለሐቌከ እንዘቦ ልዕልና፡ ከመ ገብር ድኩም ዘቀነተ ሐብለ ትሕጥና፡
ኅብስተ ሕይወቶሙ ክርስቶስ ለእለ ይነሥኡ ስመ ክርስትና፡ አኮአ ኅብስተ
እስራኤል መና፡ ዘዕሤተ ሞት ፈደየ በሲና።
35. ሰላም ለአቍያጺከ አዕማድ ያቁም ወበለዝ፡ እለ ይፀወራ ቦቶን መልክዐተ
ኩሉ ትእዛዝ፡ ኢየሱስ ክርስቶስ ምጽላለ ሕይወትየ አርዝ፡ ተበአሶ በጽላሎትከ
ለአርዌ ዐመፃ ወሕምዝ፡ ኢይሳነነኒ ለገብርከ ዳግመ እምዝ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 127
36. ሰላም ለአብራኪከ እለ አውተራ ስግደተ፡ እንዘ የዓርጋ
ላዕለ ወእንዘ ይወርዳ ታሕተ፤ ጊዜ ተቀባዕከ ክርስቶስ
ዘአልቦስጥሮስ ዕፍረተ፡ ገብርከሰ እምፈተውኩ አሜሃ ዕለተ፡
ማርያምሃ ትኩነኒ እኅተ።
37. ሰላም ለአእጋሪከ እለ ጠብዓ ለቀዊም፡ ቅድመ ጲላጦስ
ፈታሂ መስፍነ ይሁዳ ወሮም፡ ኢየሱስ ክርስቶስ ዘትማልም
ወዮም፡ ኅበወረደ ወነጠበ ዝናመ አእጋሪከ ደም፡ ለመስቀልከ በሰጊድ ሰላም። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 128
38. ሰላም ለስኰናከ እንተ ይስተጋብእ ኩሎ፡ ኅበ ኅደገ ወቀጽዐ
ውስተ ሠሌዳ ኰኩሕ ሥዕሎ፡ ኢየሱስ ክርስቶስ ለመልአከ ዓለም
ዘትትቤቀሎ፡ ስብሐቲከ እርአይ እግዚኦ እምቅድመ ዓለማት ዘሀሎ፡
መንጦላዕተ ዓይንየ ቅላዕ ወአብርህ ጸዳሎ።
39. ሰላም ለመከየድከ አሐዱ አሐዱ፡ ውስተ ቤተ መቅደስ ለምህሮ
እለ ገይሠ ለመዱ፡ ኢየሱስ ክርስቶስ ዘመዓዛ ፍቅርከ ዕቍረ ናርዱ፡
አኅዊክ ስማዕታት ቈላተ ሕማማት ወረዱ፡ ወጻድቃኒከ ገዳማተ
ዖዱ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 129
40. ሰላም ለአፃብዒከ እምጉንደ እልኤ አእጋር፡ እለ
አሕመልመላ ደርገ አርአያ አዕፁቅ ዓሥር፡ ኢየሱስ ክርስቶስ
ወልደ ኢግዚአብሔር፡ በዘባነ ባሕር ከመ ትትለሃይ ሐመር፡
መንክር ተላህያ በዘለከ ፍቅር።
41. ሰላም ለአፅፋረ እግርከ በደመ ቅንዋት እለ ተጠምዓ፡
እስከ ጽዕዳዌሆን ለብሰ ልብሰተ ጠባይዕ ካልአ፡ ኢየሱስ
ክርስቶስ ዘተሰቀልከ በአፍአ፡ ከመ እዜኑ ኂሩተከ ወእከዉን
ስምዐ፡ መምህረ ረሰይኩከ ረስየኒ ረድአ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 130
42. ሰላም ለቆምከ ሐመልማለ ቀይሕ ሥጋ፡ ክርስቶስ ቀዲሜ ጸጋ፤ ናሁ
ሰፈነት ወሰፈፈት ኢንበለ ንትጋ፡ ለባሕረ ሣህልከ ዘኢይነጽፍ ፈለጋ፡
ውስተ ሕሊናየ አስተጋብእ አይጋ። ሰላም ለመልክዕከ መልክዐ ክቡር
አምላክ፡ እለ ይቴሐታ ሎቱ አሪስተ ሰኰና ወብርክ፡ ኢየሱስ ክርስቶስ
ሐዋርያነ መልአክ፡ ይትመላሕ እምሕሊናየ በተግሣፅከ ቡሩክ፡ ኅጠተ
ደዌ ዘበቄለ ሦክ።
43. ሰላም ለፀኦተ ነፍስከ ኅይለ ሥልጣነ ሞት ዘቀነየ፡ ጽዋዐ ፕሲካ ምሉአ
ድኅረ ሠለጥከ ሰትየ፡ ጥዑመ ከናፍር ክርስቶስ እንተ ትነብር ሰደየ፡
በሞት ወበሕይወት አማኅፀንኩ ነፍስየ፡ ውስተ እዴከ ዘገብረ ሰማየ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 131
44. ሰላም ለበድነ ሥጋከ እመለኮቱ ዘኢተፈልጠ፡ ለሰዓት
አሐቲ ከመ ቅጽበተ ዐይን ኅዳጠ፡ መዝገበ ባሕርይ ክርስቶስ
ዘኢተአምር ተዉላጠ፡ ኢኮ ዘሐይቅ ጽጌረዳ ወዘባሕር
ሰግላጠ፡ ባሕቱ ሃይማኖትየ እሁበከ ሤጠ።
45. ሰላም ለግንዘተ ሥጋከ በአፈው ወከርቤ ሕውስ፡
ወበልብሰ ገርዜን ንጽሕ ዘኅበሪሆን ፒሦስ፡ መርዓዌ ሥርግወ አመ ትመጽእ ክርስቶስ ዐሥረኒ ለቀበላከ በማኅቶተ ምግባር
ውዱስ፡ ከመ ድናግል ጠባባት ዘኁልቆን የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት ኃምስ። 132
46. ሰላም ለመቃብርከ መካነ ምሥጢር ጎልጎታ፡ ቀዳሚ
አዳም ዘኢተቀብረ በዉስቴታ፡ ኢየሱስ ክርስቶስ በረከተ
ኤልይስ ዘሰራጵታ፡ ሣህልከ ወምሕረትከ ይመግበኒ በዖታ፡
ከመ ሐገፋ ወሥሙር ወልታ።
47. ሰላም ለትንሣኤከ እምድኅረ ዕለታት ክልኤ፡ ዐቀብተ
መቃብር አፍላፍ እንበለ ይስምዑ ቀርነ ጽዋዔ፡ ወበእንተዝ
ይብሉከ ክርስቶስ በኩረ ትንሣኤ፡ ተአመንኩ ቅድመ ገጸ
ኩሉ ጉባኤ፡ ኪያከ አበ ወኪያከ ረዳኤ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 133
48. ሰላም ለትንሣኤከ እንተ ተጠየቀ ቦቱ፡ ዜና ትንሣኤሆም በክብር
ለቁዱሳን ዘሞቱ፡ ኢየሱስ ክርስቶስ ለዳዊት ቀርነ መንግሥትሱ፡ በዓለ
ትንሣኤ ፋሲካነ ዝንቱ፡ እስመ ሥርዓቱ ለእስራኤል ውእቱ።
49. ሰላም ለዕርገትከ ዘኢይትረከብ መጠኑ፡ ወለንብረትከ ሰላም ለአቡከ
ውስተ የማኑ፡ ኢየሱስ ክርስቶስ እለ ኢያከ ተአመኑ፡ ቅዱሳነ ዘእምኅቤከ
ወንጹሐነ ይኩኑ፡ ጰራቅሊጦስሃ መንፈስከ ፈኑ።
50. ሰላም እምብ ለምጽአትከ ከዋላ፡ በደመና ሰማይ ብርህት እንተ
ትፀድል እምሥነ ዕብላ፤ አመ ትመጽእ በስብሐት ክርስቶስ ርእሰ መሐላ፡
ጸውዐነ ለአግብርቲከ ውስተ ዐፀደ ፍግዕ ወተድላ፡ ናንሶሱ ምስሌከ
በሐዳስ ቀጸላ። የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 134
51. እምሥራቀ ፀሐይ እስከነ ዐረብ ይትአኮት ስሙ
ለእግዚአብሔር አምላክነ፡ ኪያከ ወልደ ዘፈነወ ለነ፡ ኢየሱስ
ክርስቶስ ሊቀ ካህናቲነ፡ አስተጋብአነ ኀበ ትረፍቅ መካነ፡
እስመ ዝርዋን አግብርቲከ ንሕነ።
52. ስብሐት ለከ አምላክየ በኁልቄ ኩሉ ሥዕርትየ፡ ስብሐት
ለከ አምላክየ በኁልቄ ኩሉ ዘተርአየ፡ ስብሐት ለከ አምላክየ
በኁልቄ ኩሉ ዘኢያስተርአየ፡
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 135
ስብሐተ ሥላሴከ ወትረ ይነግር አፍየ።
54. እምክሉ ይኄይስ በሥላሴከ ተአምኖ፡ ወበወላዲትከ ተማኅፅኖ፡
ኢየሱስ ክርስቶስ እምቤተ መንግሥት ወተክህኖ፡ ተሰብኦተከ እመቦ
ዘያስተሐቅር መኒኖ፡ ያንኰርኩር ታሕተ ደይን ግዱፈ ከዊኖ።
55. ሰላም ሰላም ለኩሎን መልክዕከ፡ አምሳለ መልክዑ ለአቡከ፡
ኢየሱስ ክርስቶስ ሕማማተ መስቀል ዘፆርከ፡ ኀብአኒ እምገጸ ሞት
በእንተ ማርያም እምኪ፡ አምላኪየ አምላኪየ ኢይጽናዕ ልብከ።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 136
አምላከ ምድር ወሰማያት፡ አማላከ ባሕር ወቀላያት፡ ወአምላከ ኩሉ ፍጥረት፡ አምላኮሙ አንተ ለአበው ቀደምት፡
አምላኮሙ ለነቢያት፡ አምላኮሙ ለሐዋርያት፡ አምላከ
ጻድቃን ወሰማዕት፡ መሐረነ ለነ አምላክነ እስመ ግብረ እደከ ንሕነ፡ ወኢትዝክር ኩሎ አበሳነ።
ኦ እግዚእየ ኢየሱስ ክርስቶስ ዕቀበኒ ወአድኅነኒ እመከራ
ሥጋ ወነፍስ ሊተ ለገብርከ፡ ለእገሌ . . . . .


የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 137
የግእዝ ቁጥሮች
አልቦ 0
፩ አሐዱ 1
፪ ክልኤቱ 2
፫ ሠለስቱ 3
፬ አርባዕቱ 4
፭ ሐምስቱ 5
፮ ስድስቱ 6
፯ ስብዓቱ 7
፰ ስመንቱ 8
፱ ተሰዓቱ............. 9
፲ አሠርቱ .............10
፲፩ አሠርቱ ወአሐዱ 11
፲፪ አሠርቱ ወክልኤቱ 12
፲፫ አሠርቱ ወሠለስቱ 13
፲፬ አሠርቱ ወአርባዕቱ 14
፲፭ አሠርቱ ወሐምስቱ 15
፲፮ አሠርቱ ወስድስቱ 16
፲፯ አሠርቱ ወሰብዓቱ 17
፲፰ አሠርቱ ወስመንቱ 18
፲፱ አሠርቱ ወተሰዓቱ 19
፳ እስራ 20
፳፩ እስራ ወአሐዱ 21
፳፪ እስራ ወክልኤቱ 22
፳፫ እስራ ወሠለስቱ 23
፳፬ እስራ ወአርባዕቱ 24
፳፭ እስራ ወሐምስቱ 25
፳፮ እስራ ወስድስቱ 26
፳፯ እስራ ወሰብዓቱ 27
፳፰ እስራ ወሰመንቱ 28
፳፱ እስራ ወተሰዓቱ 29 ፴ ሠላሳ 30
፴፩ ሠላሳ ወአሐዱ 31
፴፪ ሠላሳ ወክልኤቱ 32
፴፫ ሠላሳ ወሠለስቱ 33
፴፬ ሠላሳ ወአርባዕቱ 34
፴፭ ሠላሳ ወሐምስቱ 35
፴፮ ሠላሳ ወስድስቱ 36
፴፯ ሠላሳ ወሰብዓቱ 37
፴፰ ሠላሳ ወሰመንቱ 38
፴፱ ሠላሳ ወተሰዓቱ 39 ፵ አርብዓ 40 ፶ ሃምሳ 50 ፷ ስድሳ 60 ፸ ሰብዓ 70 ፹ ሰማንያ 80 ፺ ተሰዓ 90 ፻ ምዕት 100
፻፩ ምዕት ወአሐዱ 101
፻፪ ምዕት ወክልኤቱ 102
፻፫ ምዕት ወሠለስቱ 103
፻፬ ምዕት ወአርባዕቱ 104
፻፭ መዕት ወሐምስቱ 105
፻፮ ምዕት ወስድስቱ 106
፻፯ ምዕት ወሰብዓቱ 107
፻፰ ምዕት ወስመንቱ 108
፻፱ ምዕት ወተሰዓቱ 109
፻፲ ምዕት ወአሠርቱ 110
፻፲ወ፩ ምዕት አሠርቱ ወአሐዱ 111
፻፲ወ፪ ምዕት አሠርቱ ወክልኤቱ 112
፻፲ወ፫ ምዕት አሠርቱ ወሠለስቱ 113
፻፲ወ፬ ምዕት አሠርቱ ወአርባዕቱ 114
፻፲ወ፭ ምዕት አሠርቱ ወሐምስቱ 115
፻፲ወ፮ ምዕት አሠርቱ ወስድስቱ 116
፻፲ወ፯ ምዕት አሠርቱ ወሰብዓቱ 117
፻፲ወ፰ ምዕት አሠርቱ ወስመንቱ 118
፻፲ወ፱ ምዕት አሠርቱ ወተሰዓቱ 119
፻፳ ምዕት ወእስራ 120
፻፴ ምዕት ወሠላሳ 130
፻፵ ምዕት ወአርብዓ 140
፻፶ ምዕት ወሃምሳ 150
፻፷ ምዕት ወስድሳ 160
፻፸ ምዕት ወሰብዓ 170
፻፹ ምዕት ወሰማንያ 180
፻፺ ምዕት ወተሰዓ 190
፪፻ ክልኤቱ ምዕት 200
፪፻ወ፩ ክልኤቱ ምዕት ወአሐዱ 201
፪፻ወ፪ ክልኤቱ ምዕት ወክልኤቱ 202
፪፻ወ፫ ክልኤቱ ምዕት ወሠለስቱ 203
፪፻ወ፬ ክልኤቱ ምዕት ወአርባዕቱ 204
፪፻ወ፭ ክልኤቱ ምዕት ወሐምስቱ 205
፪፻ወ፮ ክልኤቱ ምዕት ወስድስቱ 206
፪፻ወ፯ ክልኤቱ ምዕት ወሰብዓቱ 207
፪፻ወ፰ ክለኤቱ ምዕት ወስመንቱ 208
፪፻ወ፱ ክልኤቱ ምዕት ወተሰዓቱ 209
፪፻ወ፲ ክልኤቱ ምዕት ወአሠርቱ 210
፪፻፲ወ፩ ክልኤቱ ምዕት አሠርቱ ወአሐዱ 211
፪፻፲ወ፪ ክልኤቱ ምዕት አሠርቱ ወክልኤቱ 212
፪፻፲ወ፫ ክልኤቱ ምዕት አሠርቱ ወሠልስቱ 213
፪፻፲ወ፬ ክልኤቱ ምዕት አሠርቱ ወአርባቱ 214
፪፻፲ወ፭ ክልኤቱ ምዕት አሠርቱ ወሐምስቱ 215
፪፻፲ወ፮ ክልኤቱ ምዕት አሠርቱ ወስድስቱ 216
፪፻፲ወ፯ ክልኤቱ ምዕት አሠርቱ ወሰብዓቱ 217
፪፻፲ወ፰ ክልኤቱ ምዕት አሠርቱ ወሰመንቱ 218
፪፻፲ወ፱ ክልኤቱ ምዕት አሠርቱ ወተሰዓቱ 219
፪፻፳ ክልኤቱ ምዕት ወእስራ 220
፪፻፴ ክልኤቱ ምሪዕት ወሠላሳ 230
፪፻፵ ክልኤቱ ምዕት ወአርብዓ 240
፪፻፶ ክልኤቱ ምዕት ወሃምሳ 250
፪፻፷ ክልኤቱ ምዕት ወስድሳ 260
፪፻፸ ክልኤቱ ምዕት ወሰብዓ 270
፪፻፹ ክልኤቱ ምዕት ወሰማንያ 280
፪፻፺ ክልኤቱ ምዕት ወተሰዓ 290
፫፻ ሠለስቱ ምዕት 300
፬፻ አርባዕቱ ምዕት 400
፭፻ ሐምስቱ ምዕት 500
፮፻ ስድስቱ ምዕት 600
፯፻ ስብዓቱ ምዕት 700
፰፻ ስመንቱ ምዕት 800
፱፻ ተሰዓቱ ምዕት 900
፲፻ አሠርቱ ምዕት 1000
፳፻ እስራ ምዕት 2000
፴፻ ሠላሳ ምዕት 3000
፵፻ አርብዓ ምዕት 4000
፶፻ ሃምሳ ምዕት 5000
፷፻ ሳድስ ምዕት 6000
፸፻ ሰብዓ ምዕት 7000
፹፻ ሰማንያ ምዕት 8000
፺፻ ተሰዓ ምዕት 9000
፻፻ እልፍ 10,000
፪፻፻ ክልኤቱ እልፍ 20,000
፫፻፻ ሠለስቱ እልፍ 30,000
፬፻፻ አርባዕቱ እልፍ 40,000
፭፻፻ ሐምስቱ እልፍ 50,000
፮፻፻ ስድስቱ እልፍ 60,000
፯፻፻ ሰብዓቱ እልፍ 70,000
፰፻፻ ስመንቱ እልፍ 80,000
፱፻፻ ተሰዓቱ እልፍ 90,000
፲፻፻ አሠርቱ እልፍ 100,000
፳፻፻ እስራ እልፍ 200,000
፴፻፻ ሠላሳ እልፍ 300,000
፵፻፻ አርብዓ እልፍ 400,000
፶፻፻ ሃምሳ እልፍ 500,000
፷፻፻ ስድሳ እልፍ 600,000
፸፻፻ ሰብዓ እልፍ 700,000
፹፻፻ ሰማንያ እልፍ 800,000
፺፻፻ ተሰዓ እልፍ 900,000
፻፻፻ አእላፋት 1,000,000
፲፻፻፻ ትእልፊት 10,000,000
፻፻፻፻ ትልፊታት 100,000,000
፲፻፻፻፻ ምእልፊት 1,000,000,000
አነሳስቶ ላስጀመረኝ አስጀምሮም ላስፈጸመኝ ለልዑል
እግዚአብሔር ክብር እና ምስጋና ውዳሴ እና አምልኮት
ኃይል እና ጌትነት ሁሉ ለእርሱ ይሁን አሜን ወአሜን
ለይኩን ለይኩን እስከ ለዓለም። ለእመበታችን
ለቅድስት ድንግል ማርያምም ምስጋና ይሁን
።ለፃዲቃንና ሰማዕታት ለቅዱሳን መላዕክትም ሁሉ
ምስጋና ይሁን።
የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት 143
ወስብሐት ለእግዚአብሔር ወለወላዲቱ
ድንግል ወለመስቀሉ ክቡር ይትኣኮት
ወይሰባእ ስሙ ለእግዚአብሔር ወትረ በኩሉ
ጊዜ ወበኩሉ ሰአት።
በዲ.ን ገብረሚካኤል ሬታ.
ሕዳር 17 ቀን 2011 የኢትዮጵያ ኦርቶዶክስ ተዋሕዶ ቤተ ክርስቲያን ሥርዓት ዓ/ም 144